Nūntiī vērō nostrī vēlōciter reversī sunt retrōrsum, referentēs omnia quae respondisset eīs gēns crūdēlissima. Fertur Herluīnus utramque scīsse linguam fuitque interpres Petrō Heremitae. Intereā exercitus noster in utrāque tremefactus parte ignōrābat quid faceret: ex ūnā enim parte coangustābat eōs cruciābilis famēs, in aliā cōnstringēbat timor Turcōrum.

Tandem trīduānīs explētīs ieiūniīs, et prōcessiōnibus celebrātīs ab ūnā ecclēsiā in aliam, dē peccātīs suīs cōnfessī sunt et absolūtī, fidēliterque corporī et sanguinī Chrīstī commūnicāvērunt: datīsque eleēmosynīs fēcērunt celebrārī missās.
