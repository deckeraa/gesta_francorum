Vir itaque sapiēns Boamundus prōtinus mandāvit aliīs, scīlicet ēgregiō comitī dē Sānctō Egidīō, et inclitō dūcī Godefridō, et Hugōnī Magnō, atque honestissimō Podiēnsī epīscopō, aliīsque omnibus Chrīstī mīlitibus, quō festīnent, et ad bellum citius approximent, dīcēns: "Et sī hodiē luctārī volunt, virīliter veniant." Quī omnimodō prohibentēs, dēlūdentēs illōs et dīcentēs: 'Vērumtamen hoc fallācium est tōtum'. Nam nōs nōn crēdēbāmus iam illōs esse tam pudentēs, quod amplius audērent sē ērigere et proeliārī nōbīscum. Dux itaque Godefridus audāx et fortis, ac Hugō Magnus simul vēnērunt prius cum suīs exercitibus; epīscopus quoque Podiēnsis prōsecūtus est illōs, ūna cum suō exercitū, et comes dē Sānctō Egidīō iuxtā illōs cum magnā gente.
