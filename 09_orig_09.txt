Tum Curbaram, māterna audiēns monita, ferōcī respondit sermōne: "Quid est hoc, māter, quod mihi refers? Putō quod īnsānīs aut furiīs es plēna. Enimvērō mēcum habeō plūrēs ammiralīōs, quam Chrīstiānī sint sīve maiōrēs sīve minōrēs."

Respondit eī māter sua: "Ō dulcissime fīlī, Chrīstiānī nequeunt vōbīscum bellāre, sciō namque, quod nōn valent nōbīs pugnam īnferre, sed Deus eōrum prō ipsīs cotīdiē pugnat, eōsque diū noctūque suā prōtēctiōne dēfendit et vigilat super eōs, sīcut pāstor vigilat super gregem suam; et nōn permittit eōs laedī nec conturbārī ab ūllā gente, et quīcunque volunt eīs obstāre, īdem eōrum Deus conturbat illōs, sīcut ipse ait per ōs Dāvīd prophētae: "Dissipā gentēs quae bella volunt." Et alibī: "Effunde īram tuam in gentēs quae tē nōn nōvērunt, et in rēgna quae nōmen tuum nōn invocāvērunt."
