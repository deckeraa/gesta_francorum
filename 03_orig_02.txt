Tertiā vērō diē irruērunt Turcī vehementer super Boamundum, et eōs quī cum ipsō erant. Continuō Turcī coepērunt strīdere et garrīre ac clāmāre, excelsā vōce dīcentēs diabolicum sonum nesciō quōmodo in suā linguā. Sapiēns vir Boamundus vidēns innumerābilēs Turcōs procul, strīdentēs et clāmantēs demoniacā vōce, prōtinus iussit omnēs mīlitēs dēscendere, et tentōria celeriter extendere. Priusquam tentōria fuissent extēnsa, rūrsus dīxit omnibus mīlitibus: "Seniōrēs et fortissimī mīlitēs Chrīstī, ecce modō bellum angustum est undique circā nōs. Igitur omnēs mīlitēs eant virīliter obviam illīs, et peditēs prūdenter et citius extendant tentōria!"
