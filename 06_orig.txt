GESTA FRANCORUM
LIBER VI

[xiiīī] Turcī dēnique, inimīcī Deī et sānctae chrīstiānitātis, quī erant intus in cūstōdiā cīvitātis Antiochīae, audientēs dominum Boamundum et Flandrēnsem comitem in obsessiōne nōn esse, exiērunt dē cīvitāte, et audācter veniēbant preliārī nōbīscum, īnsidiantēs undique in quā parte obsidiō esset languidior, scientēs prūdentissimōs mīlitēs foris esse;
invēnēruntque quod in ūnā martis diē possent obsistere nōbīs et lēdere.
Vēnērunt vērō inīquissimī barbarī caute, et irruērunt vehementer super nōs, et incautōs occīdērunt multōs ex nostrīs mīlitibus et peditibus.
Epīscopus quoque Podiēnsis in illā amārā diē perdidit suum senescalcum, condūcentem et regentem eius vēxillum.
Et nisi esset flūmen quod erat inter nōs et illōs, saepius invāsissent nōs, atque maximam lesiōnem fēcissent in nostram gentem.

Ēgrediēbātur tunc vir prūdēns Boamundus cum suō exercitū dē terrā Saracēnōrum, venitque in Tancredi montānam, cōgitāns an forte ibi valēret invenīre aliquid quod potuisset dēferrī.
Nam tōtam terram in expendīō miserant; aliī quippe invēnerant, aliī vērō vacuī redierant.
Tunc vir sapiēns Boamundus increpāuit eōs dīcēns: "Ō īnfēlīx et miserrima gēns, Ō vīlissima omnium Chrīstiānōrum, cūr tam celeriter vultis abīre?
Sinite modo sinite, usquequō erimus congregātī in ūnum, et nōlīte errāre sīcut ovēs nōn habentēs pāstōrem.
Sī autem inimīcī nostrī invēnerint vōs errantēs, occīdent vōs, quia diē noctūque vigilant, ut uōs sīve ductōre sēgregātōs sine sōlōs inveniant, uōsque cotīdiē occīdere et in captīvitātem dūcere labōrant."
Cumque fīnis esset dictīs, rediit ad suam hostem, cum suīs plūs vacuīs quam honustīs.

Videntēs autem Hermēniī et Surānī quod nostrī penitus vacuī rediissent, cōnsiliātī in ūnum abībant per montāneās et prescīta loca, subtīliter inquīrentēs et ementēs frūmentum et corporea alimenta, quae ad hostem dēferēbant in quā erat famēs immēnsa;
et vēndēbant onus ūnīus asinī octo purpurātīs, quī appreciābantur centum vīgintī solidīs dēnāriōrum.
Ibi quidem sunt mortuī multī ex nostrīs, nōn habentēs pretium unde tam carum emere potuissent.

[xv] Willelmus igitur Carpentārius et Petrus Heremīta, prō immēnsā īnfēlīcitāte ac miseriā ipsa, latenter recessērunt.
Quōs Tancredus persequēns apprehendit, sēcumque redūxit cum dēdecore; quī dextram et fidem illī dedērunt, quia libenter ad hostem redīrent et satisfactiōnem seniōribus facerent.
Tōtā dēnique nocte Willelmus utī mala rēs in tentōriō dominī Boamundī iacuit.
Crāstinā vērō diē summō dīlūculō, veniēns ērubēscendō ante Boamundī presentiam stetit.
Quem alloquēns Boamundus dīxit: "Ō īnfēlīx et īnfāmia tōtīus Franciae, dēdecus et scelus Galliārum, Ō nēquissimē omnium quōs terra suffert, cūr tam turpiter fūgistī?
Forsitan ob hōc quod voluistī trādere hōs mīlitēs et hostem Chrīstī, sīcut trādidistī aliōs in Hispāniā." quī omnīnō tacuit, et nūllus sermō ex eius ōre prōcessit.
Adūnāvērunt sēsē omnēs ferē Francigenae, rogāvēruntque humiliter nē dēterius eī facere permitteret.
Annuit ille serēnō vultū, et ait: "Hoc prō vestrī amōre libenter cōnsentiam, sī mihi tōtō corde et mente inrāverit quod nunquam recēdet ab Hierosolimītānō itinere sīve bonō sīve malō; et Tancredus neque per sē neque per suōs aliquid contrāriī eī cōnsentiet fierī."
Quī audītis hīs verbīs voluntāriē concessit.
Ipse vērō prōtinus dīmīsit eum.
Postmodum vērō Carpentārius maxima captus turpitūdine, nōn diū morāns fūrtim recessit.

Hanc paupertātem et miseriam prō nostrīs dēlictīs concessit nōs habēre Deus. In tōtā namque hoste nōn valēbat aliquis invenīre mīlle mīlitēs, quī equōs habērent optimōs.

[xvī] Intereā inimīcus Tetigus audiēns quod exercitus Turcōrum vēnissent super nōs, ait sē timuisse, arbitrānsque nōs omnēs perisse atque in manibus inimīcōrum incīdisse, fingēns omnia falsa, dīxit: "Seniōrēs et virī prūdentissimī, vidēte quia nōs sumus hic in maximā necessitāte, et ex nūllā parte nōbīs adiūtōrium succēdit. Ecce modo sinite mē in Romāniae patriam revertī, et ego absque ūllā dubitātiōne faciam hūc multās nāvēs venīre per mare, onustās frūmentō, vīnō, hordeō, carne, farīnā et cāseīs, omnibusque bonīs quae sunt nōbīs necessāria. Faciam et equōs condūcī ad vēndendum, et mercātum per terram in fidēlitāte imperātōris hūc advenīre faciam. Ecce haec omnia vōbīs fidēliter iūrābō, et attendam. Adhūc quoque et domesticī meī et pāpiliō meus sunt in campō, unde et firmiter crēditē, quia quantōcius redībō."

Sīc itaque fēcit fīnem dictīs. Fuit ille inimīcus, omnia sua dīmīsit in campō, et in periūriō manet et manēbit. Itaque tālī modō inerat nōbīs maxima necessitās, quia Turcī undique prestringēbant nōs, ita ut nūllus nostrōrum audēret iam exīre extrā tentōria. Nam illī cōnstringēbant nōs ex ūnā parte, et famēs cruciābat ex aliā. Succursus vērō et adiūtōrium nōbīs dēerat; gēns minūta et pauperrima fugiēbat Cyprum, Romāniam, et in montāneās. Ad mare utique nōn audēbāmus īre propter timōrem pessimōrum Turcōrum; nusquam erat nōbīs via patefacta.

[xvii] Itaque audiēns dominus Boamundus innumerābilem gentem Turcōrum venientem super nōs, cautē venit ad aliōs, dīcēns: "Seniōrēs et prūdentissimī mīlitēs, quid factūrī erimus? Nōs namque tantī nōn sumus, ut in duābus partibus pugnāre valeāmus. Sed scītis quid faciēmus? Faciāmus ex nōbīs duās partēs. Pars peditum remaneat iūgiter cūstōdīre pāpiliōnēs, et quībit nimis obsistere hīs quī in cīvitāte sunt. Alia vērō pars mīlitum nōbīscum veniat obviam inimīcīs nostrīs, quī hīc hospitātī sunt prope nōs, in castellō Areg ultrā pontem Farreum."

Sērō autem factō, exiit ē tentōriīs vir prūdēns Boamundus cum aliīs prūdentissimīs mīlitibus, īvitque iacere inter flūmen et lacum. Summō dīlūculō iussit prōtinus explōrātōrēs exīre, et vidēre quot sunt Turcōrum turmae, et ubi sint, aut certē quid agant. Exiērunt illī, coepēruntque subtīliter inquīrere, ubi essent aciēs Turcōrum reconditae. Vīdērunt tandem Turcōs innumerābilēs sēgregātōs venīre ex parte flūminis dīvīsōs per duās aciēs; maxima vērō virtūs illōrum veniēbat retrō. Reversī sunt namque celeriter speculātōrēs, dīcentēs: "Ecce, ecce veniunt! Igitur ēstote omnēs parātī, quia iam prope nōs sunt." Dīxitque vir sapiēns Boamundus aliīs: "Seniōrēs et invictissimī mīlitēs, ōrdinātē adinvicem bellum." Respondēruntque illī: "Tū sapiēns et prūdēns, tū magnus et magnificus, tū fortis et victor, tū bellōrum arbiter et certāminum iūdex, hoc tōtum fac; hoc tōtum super tē sit. Omne bonum quod tibi vidētur, nōbīs et tibi operāre et fac." Tunc Boamundus iussit, ut ūnusquisque prīncipum per sē dīrigeret aciem suam ōrdinātim. Fēcēruntque ita; et ōrdinātae sunt sex aciēs. Quīnque vērō ex eīs iērunt adunātim invādere illōs. Boamundus itaque paulātim gradiēbātur retrō cum suā aciē. Iūnctīs igitur prōsperē nostrīs, ūnus comminus percutiēbat alium. Clāmor vērō resonābat ad cēlum. Omnēs preliābantur īnsimul. Imbrēs tēlōrum obnūbilābant āerem. Postquam venit maxima virtūs illōrum quae erat retrō, ācriter invāsit nostrōs, ita ut nostrī paululum iam cēderent retrō. Quod ut vīdit vir doctissimus Boamundus, ingemuit. Tunc precepit suō conostābilī scīlicet Rotbertō fīliō Girardī, dīcēns: "Vāde quam citius potes ut vir fortis, et estō ācer in adiūtōrium Deī Sānctīque Sepulchrī. Et rēuērā sciās quia hoc bellum carnāle nōn est sed spīrituāle. Ēsto igitur fortissimus āthlēta Chrīstī. Vāde in pāce; Dominus sit tēcum ubīque." Fuit itaque ille, undique signō crucis mūnītus, quāliter leō perpessus famem per trēs aut quātuor diēs, quī exiēns ā suīs cavernīs, rugiēns ac sitiēns sanguinem pecudum sīcut imprōuidē ruit inter agmina gregum, dīlaniāns ovēs fugientēs hūc et illūc; ita agēbat iste inter agmina Turcōrum. Tam vehementer īnstābat illīs, ut linguae vēxillī volitārent super Turcōrum capita.

Videntēs autem aliae aciēs quod vēxillum Boamundī tam honestē esset ante aliōs dēlātum, īlicō rediērunt retrōrsum, nostrīque ūnanimiter invāsērunt Turcōs; quī omnēs stupefactī arripuērunt fugam. Nostrī itaque persecūtī sunt illōs et dētruncāvērunt usque ad pontem Farreum. Reversī sunt autem Turcī festīnanter in castrum suum, accēpēruntque omnia quae ibi reperīre potuērunt, tōtumque castrum spoliāuērunt, mīsēruntque ignem et fūgērunt. Hermēniī et Surānī scientēs Turcōs omnīnō perdidisse bellum, exiērunt et excubauērunt per arta loca, et occīdērunt et apprehendērunt multōs ex eīs.

Superātī sunt itaque, Deō annuente, in illō diē inimīcī nostrī. Satis vērō recuperātī sunt nostrī dē equīs et dē aliīs multīs quae erant illīs valdē necessāria. Et centum capita mortuōrum dētulērunt ante portam cīvitātis, ubi lēgātī ammirātī Babylōniae castramētātī fuerant, quī mittēbantur seniōribus. Illī quī remānserant in tentōriīs, tōtā diē preliātī sunt cum illīs quī erant in cīvitāte, ante trēs portās cīvitātis. Factum est hoc bellum in diē martis ante caput ieiūniī, quīntō īdūs Februāriī, fauente dominō nostrō Iēsu Chrīstō, quī cum Patre et Spīritū Sānctō vīvit et rēgnat Deus, per immortālia sēcula sēculōrum, Āmēn.

[Explicit liber VI. Incipit liber VII.]
