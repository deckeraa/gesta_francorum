Intereā inimīcus Tetigus audiēns quod exercitus Turcōrum vēnissent super nōs, ait sē timuisse, arbitrānsque nōs omnēs perisse atque in manibus inimīcōrum incīdisse, fingēns omnia falsa, quae assidue seminare poterat, dīxit: "Seniōrēs et virī prūdentissimī, vidēte quia nōs hīc sumus in maximā necessitāte, et ex nūllā parte nōbīs adiūtōrium succēdit. Ecce modo sinite mē in Rōmāniae patriam revertī, et ego absque ūllā dubitātiōne faciam hūc multās nāvēs venīre per mare, onustās frūmentō, vīnō, hordeō, carne, farīnā et cāseīs, omnibusque bonīs, quae sunt nōbīs necessāria. Faciam et equōs condūcī ad vēndendum, et mercātum per terram in fidēlitāte imperātōris hūc advenīre faciam. Ecce haec omnia vōbīs fidēliter iūrābō, et attendam. Adhūc quoque et domesticī meī et pāpiliō meus sunt in campō, unde et firmiter crēditē, quia quantōcius redībō."

Sīc itaque fēcit fīnem dictīs. Ivit ille inimīcus, omnia sua dīmīsit in campō, et in periūriō manet et manēbit.
