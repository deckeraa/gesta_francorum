Iterum cum essēmus ita ut superius dīximus, vēnit Sānctus Andreās rūrsus dīcēns eī: "Quārē nōn abstulistī lanceam dē terrā ut ego tibi praecēpī? Sciās rēvērā, quia quīcunque hanc lanceam portāverit in bellō, nunquam ab hoste superābitur." Petrus vērō continuō revēlāvit mystērium apostolī hominibus nostrīs. Populus autem nōn crēdēbat, sed prohibēbat dīcēns: "Quōmodo possumus hoc crēdere?" Omnīnō enim erant paventēs, et prōtinus morī putābant.

Accessit itaque ille et iūrāvit hoc tōtum vērācissimum esse; quoniam eī Sānctus Andreās bis in vīsiōne appāruerat, eīque dīxerat: "Surge, vāde, et dīc populō Deī nē timeat, sed firmiter tōtō corde crēdat in ūnum vērum Deum; eruntque ubīque vīctūrī, et īnfrā quīnque diēs mandābit eīs Dominus tālem rem, unde laetī et gāvīsī manēbunt; et, sī certāre voluerint, mox ut exierint ūnanimiter ad bellum, omnēs inimīcī eōrum vincentur et nēmō stābit contrā illōs."
