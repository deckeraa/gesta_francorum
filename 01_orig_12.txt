At bellipotēns Boamundus quī erat in obsidiōne Malfī, Scafardī Pontīs, audiēns vēnisse innumerābilem gentem Chrīstiānōrum dē Francīs, itūram ad Dominī Sepulchrum, et parātam ad proelium contrā gentem pāgānōrum, coepit dīligenter inquīrere quae arma pugnandī haec gēns dēferat, et quam ostēnsiōnem Chrīstī in viā portet, vel quod signum in certāmine sonet.
Cui per ōrdinem haec dicta sunt: 'Dēferunt arma ad bellum congrua, in dextrā vel inter utrāsque scapulās crucem Chrīstī baiulant; sonum vērō "Deus vult, Deus vult, Deus vult!" ūnā vōce conclāmant.
Mox Sānctō commōtus Spīritū, iussit preciosissimum pallium quod apud sē habēbat incīdī, tōtumque statim in crucēs expendit.
Coepit tunc ad eum vehementer concurrere maxima pars mīlitum quī erant in obsidiōne illa, adeō ut Rogerius comes paene sōlus remānserit, reversusque Siciliam dolēbat et maerēbat quandōque gentem āmittere suam.
