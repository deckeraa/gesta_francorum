[v] Mandāvit īnfēlīx imperātor simul cum nostrīs nūntiīs ūnī ex suīs, quem valdē dīligēbat, quem et Corpalatium vocant, ut nōs sēcūrē dēdūceret per terram suam, dōnec venīrēmus Cōnstantīnopolim. Cumque trānsīrēmus ante illōrum cīvitātēs, iubēbat habitātōribus terrae ut nōbīs asportārent mercātum, sīcut faciēbant et illī quōs dīximus. Certē tantum timēbant fortissimam gentem dominī Boamundī, ut nūllum nostrōrum sinerent intrāre mūrōs cīvitātum. Voluēruntque nostrī quoddam castrum aggredī et apprehendere, eō quod erat plēnum omnibus bonīs. Sed vir prūdēns Boamundus nōluit cōnsentīre, tantum prō iūstitiā terrae quantum prō fīdūciā imperātōris. Unde valdē īrātus est cum Tancredō et aliīs omnibus. Hoc factum est vespere. Māne vērō factō, exiērunt habitātōrēs castrī, et cum prōcessiōne dēferentēs in manibus crucēs, vēnērunt in praesentiam Boamundī. Ipse vērō gaudēns recēpit eōs, et cum laetitiā abīre permīsit illōs.
