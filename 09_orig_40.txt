Hermēniī et Surānī, quī habitābant in illīs partibus, audientēs nōs superāsse Turcōs, cucurrērunt ad montaneam obviantēs illīs, et quantōs comprehendērunt ex illīs interfēcērunt. Nōs autem revertentēs ad cīvitātem cum magnō gaudiō laudāvimus et benedīximus Deum, quī victōriam dedit populō suō.

Ammirālius itaque, quī castellum cūstōdiēbat, vidēns Curbaram et omnēs aliōs fugientēs ē campō ante Francōrum exercitum, magis timuit: statim vērō cum magnā festīnātiōne petēbat Francōrum vexilla. Comes igitur Sānctī Egidīī quī illīc astābat ante castellum, iussit eī portārī suum vexillum. Ille autem accēpit illud et dīligenter mīsit in turrim. Statim dīxērunt Longobardī, quī illīc stābant: "Hoc vexillum nōn est Boamundī." Interrogāvit ille et dīxit: "Cuius est?" Quī dīxērunt: "Sānctī Egidīī cōmitis." Accessit ille et apprehēnsō vexillō reddidit comitī.
