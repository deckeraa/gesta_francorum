GESTA FRANCORUM
LIBER X

[xxx]  Et cum iam essent omnēs inimīcī nostrī (Deō trīnō et ūnō summōque dignās referimus grātēs) per omnia dēvictī, hūc illūcque fugientēs, aliī sēmivīvī, aliī vulnerātī, in vallibus et in nemoribus et in arvīs et in viīs dēficiēbant mortuī. Populus vērō Chrīstī victōrēs scīlicet peregrīnī, reversī sunt gaudentēs fēlīcī triumphō dēvictīs hostibus in cīvitātem.

Statim omnēs nostrī seniōrēs, vidēlicet dux Godefridus, comes Sānctī Egidīī Raimundus, Boamundus,  comes Nortmanniae dominus Rotbertus, comesque Flandrēnsis, et aliī omnēs mīsērunt nōbilissimum mīlitem Hugōnem Magnum imperātōrī Cōnstantīnopolim, ut ad recipiendam cīvitātem venīret, et conventiōnēs quās ergā illōs habēbat explēret. Īvit, nec posteā rediit.

Postquam vērō haec omnia facta sunt, congregātī omnēs nostrī maiōrēs ōrdināvērunt concilium, quemadmodum hunc fēlīciter valērent condūcere et regere populum, dōnec peragerent iter Sānctī Sepulchrī, prō quō hūc usque multa erant passī perīcula. Inventum est in conciliō, quia nōndum audērent intrāre in pāgānōrum terram, eō quod valdē in aestīvō tempore est ārida et inaquōsa; ideōque accēpērunt terminum attendendum ad kalendās Novembrīs.

Dēnique dīvīsī sunt seniōrēs, et ūnusquisque profectus est in terrāīn suam, dōnec esset prope terminus eundī, fēcēruntque prīncipēs praecōnārī per urbem ūniversam, ut, sī forte aliquis egēns illīc adesset et aurō et argentō cāreret, conventiōne facta cum illīs remanēre sī vellet, ab eīs cum gaudiō retentus esset.

Erat autem ibi quīdam mīles dē exercitū comitis Sānctī Egidīī, cui nōmen Raimundus Pilētus. Hic plūrimōs retinuit hominēs, mīlitēs ac peditēs. Ēgressus est ille cum collēctō exercitū ut virīliter introiit in Saracēnōrum terram, et profectus est ultrā duās cīvitātēs et pervēnit ad quoddam castrum, cui nōmen Talamaniā. Habitātōrēs castrī, scīlicet Suriānī, cōnfestim suā sponte sē trādidērunt eī.

Cumque omnēs essent ibi ferē per octo diēs, nūntiī vēnērunt ad eum dīcentēs: "Quoniam hic prope nōs est castrum Saracēnōrum multitūdine plēnum." Ad hōc castrum īlicō iērunt Chrīstī mīlitēs peregrīnī, et undique invāsērunt illud, quod continuō ab illīs captum est Chrīstī adiūtōriō. Apprehendērunt igitur omnēs illīus locī colōnōs, et quī Chrīstiānitātem recipere nōluērunt, occīdērunt; quī vērō Chrīstum recognōscere māluērunt, uīuōs cōnservāvērunt. Reversī sunt itaque hoc perāctō nostrī Francī cum magnō gaudiō ad prius castrum.

Tertiā vērō diē exiērunt et vēnērunt ad quamdam urbem cui nōmen Marra, quae illīc erat prope illōs. Erant autem ibi multī Turcī congregātī et Saracēnī ab Aleph cīvitāte et ab omnibus urbibus et castrīs quae circā illam sunt. Exiērunt ergō barbarī contrā illōs ad bellum, nostrīque aestimantēs luctārī cum illīs proeliandō, coēgērunt eōs in fugam, et tamen reversī per tōtum diem invādēbant nostrōs adinvicem; et usque ad vesperam perdūrāvit illa invāsiō.

Aestus namque erat immēnsus. Nequībant iam nostrī sufferre tantam sitim, quoniam nullātenus ad bibendum invenīre ibi aquam poterant; voluērunt tamen ad illōrum castrum sēcūrē redīre. Prō illōrum enim peccātīs Suriānī et minūtā gēns nimiō pavōre correptī, mox coepērunt viam carpere retrōrsum. Ut autem Turcī vīdērunt illōs retrōcēdentēs, statim coepērunt illōs persequī, et victōria illīs ministrābat vīrēs. Multī namque ex ipsīs reddidērunt animās Deō, cuius amōre illīc congregātī fuerant.

Haec occīsiō facta est quīntō diē in mēnse Iūliō. Reversī sunt autem Francī illī quī remānserant in suum castrum; et fuit ibi Raimundus cum suā gente per plūrēs diēs.

Aliī vērō, quī in Antiochīā remānserant, stetērunt in eā cum gaudiō et laetitiā magnā, quōrum rēctor et pāstor extitit Podiēnsis epīscopus, quī nūtū Deī gravī aegritūdine captus est; et, ut Deī voluntās fuit, migrāvit ab hōc saeculō et in pāce requiēscēns obdormīvit in Dominō, in sōlemnitāte scīlicet sānctī Petrī quae dīcitur Ad Vincula.

Unde magna angustia et trībulātiō immēnsusque dolor fuit in tōtā Chrīstī mīlitiā, quia ille erat sustentāmentum pauperum, cōnsilium dīvitum, ipseque ōrdinābat clēricōs, praedicābat et summonēbat mīlitēs dīcēns: "Quia nēmō ex vōbīs salvārī potest, nisi honōrificet pauperēs et reficiat, vōsque nōn potestis salvārī sine illīs, ipsīque vīvere nequeunt sine vōbīs. Oportet igitur ut ipsī cotīdiānā supplicātiōne prō vestrīs ōrent dēlictīs Deum, quem in multīs cotīdiē offenditis. Unde vōs rogō ut prō Deī amōre eōs dīligātis et in quantum potestis eōs sustentētis."

Nōn post multum vērō temporis venit vir venerābilis Raimundus, comes dē Sānctō Egidīō, et intrāvit in Saracēnōrum terram et pervēnit ad quamdam urbem quae vocātur Albara, quam invāsit ūna cum suō exercitū, eamque continuō cēpit; et occīdit omnēs Saracēnōs et Saracēnās, maiōrēs et minōrēs, quōs ibi repperit. Quam postquam suō continuit imperiō, ad Chrīstī revocāvit fidem; quaesīvitque cōnsilium ā suīs sapientissimīs virīs, ut epīscopum in hāc urbe dēvōtissimē praeōrdinārī faceret, quī illam ad Chrīstī cultum fidēliter revocāret et dē domō diabolicā templum Deō vīvō et vērō et ōrācula sānctōrum cōnsecrāret. Nouissimē ēlēgērunt quemdam honōrābilem ac sapientissimum virum et dūxēre illum in Antiochīam ad cōnsecrandum. Factumque est ita.

Aliī autem quī in Antiochīā remānserant, fuērunt ibīdem cum gaudiō et laetitiā. Appropinquante vērō terminō, vidēlicet fēstō Omnium Sānctōrum, regressī sunt omnēs maiōrēs nostrī in ūnum in Antiochīam, omnēsque simul coepērunt quaerere, quāliter iter Sānctī Sepulchrī valērent peragere, dīcentēs: "Quoniam appropinquāverat eundī terminus, nūlla erat hōra conturbandī amplius."

Boamundus autem quaerēbat cotīdiē conventiōnem, quam omnēs seniōrēs ōlim habuerant eī in reddendam cīvitātem; sed comes Sānctī Egidīī ad nūllam conventiōnem volēbat sē ēmollīre ergā Boamundum, eō quod timēbat sē peierāre ergā imperātōrem; Tamen saepe fuērunt congregātī in ecclēsiā Sānctī Petrī ad faciendum quod iūstum erat. Boamundus recitāvit suam conventiōnem suumque ostendit compotum. Comes Sānctī Egidīī similiter sua patefēcit verba, et iūsiūrandum, quod fēcerat imperātōrī per cōnsilium Boamundī.

Epīscopī, et dux Godefridus, Flandrēnsisque comes et comes dē Nortmannīā aliīque seniōrēs dīvīsī sunt ab aliīs, et intrāvērunt ubi est cathedra Sānctī Petrī, ut ibi iūdicium inter utrumque discernerent. Posteā vērō timentēs, nē Sānctī Sepulchrī via prōturbārētur, nōluērunt apertē iūdicium dīcere. Ait dēnique comes Sānctī Egidīī: "Priusquam via Sānctī Sepulchrī remaneat, sī Boamundus nōbīscum venīre voluerit, quicquid nostrī parēs, vidēlicet dux Godefridus et Flandrēnsis comes et Rotbertus Nortmannus aliīque seniōrēs laudāverint, ego fidēliter cōnsentiam salvā fidēlitāte imperātōris." Hoc tōtum laudāuit Boamundus, et prōmīsērunt ambō in manibus epīscopōrum, quod nūllō modō per sē via Sānctī Sepulchrī dēturbārētur.

Tunc accēpit Boamundus cōnsilium cum suīs hominibus, quōmodo mūnīret castrum dē alta montānea hominibus et vīctū. Similiter comes Sānctī Egidīī accēpit cōnsilium cum suīs, quōmodo mūnīret palātium Cassiānī admiralīī et turrim, quae est super portam pontis, quī est ex parte Portus Sānctī Simeōnis, mūnīret, inquam, hominibus et vīctū, quī nōn dēficeret longō tempore.

Haec urbs Antiochīa scīlicet valdē est pulchra et honōrābilis, quia īnfrā mūrōs eius sunt quātuor montaneae maximae et nimis altae. In altiotī quoque est castellum aedificātum, mīrābile et nimis forte. Dē deorsum est cīvitās honōrābilis et conveniēns omnibusque ōrnāta honōribus, quoniam multae ecclēsiae sunt in eā aedificātae; trecenta et sexāgintā monastēria in sē continet. Sub suō iugō continet patriarcha centum quīnquāgintā trēs epīscopōs.

Clauditur cīvitās duōbus mūrīs, maior quoque valdē est altus et mīrābiliter lātus magnīsque lapidibus compositus, in quō sunt ōrdinātae quātuor centum et quīnquāgintā turrēs; modīsque omnibus est cīvitās fōrmōsa; ab oriente clauditur quātuor magnīs montanēīs; ab occidente secus mūrōs urbis fluit quoddam flūmen, cui nōmen Farfar: et ita nōluērunt stultē neque ināne dīmittere rēgālem cīvitātem Antiochīam, quae tantae auctōritātis fuī, quod eam prius 75 rēgēs contituērunt, quōrum fuit caput Antiochus rēx, ā quō dīcitur Antiochīa.

Istam cīvitātem tenuērunt Francī obsessam, per octo mēnsēs et ūnum diem. Posteā fuērunt intus inclūsī per trēs ebdomadās ā Turcīs et ab aliīs pāgānīs quōrum numerō nunquam fuit maior congregātiō hominum, vel Chrīstiānōrum vel pāgānōrum. Tamen adiūtōriō Deī et Sānctī Sepulchrī dēvictīs illīs ā Chrīstiānīs Deī, requiēvimus cum gaudiō et laetitiā magnā in Antiochīā, per quīnque mēnsēs et octo diēs.

[xxxiii] Quibus explētis, mēnsē Novembriō discessit Raimundus comes Sānctī Egidīī cum suō exercitū ab Antiochīā, venitque per ūnam cīvitātem, quae vocātur Rugia, et per aliam, quae dīcitur Albāria. Quārtō vērō diē exeunte Novembrīō pervēnit ad Marram cīvitātem, in quā maxima multitūdō Saracēnōrum et Turcōrum et Arabum et aliōrum pāgānōrum erat congregāta, ipseque comes in crāstinum invāsit eam. Nōn post multum vērō temporis Boamundus cum suō exercitū secūtus est comitēs, et applicātus est cum eīs in diē dominicā. Secunda vērō fēriā nimis fortiter invāsērunt undique cīuitātem, et tam ācriter tamque fortiter, ut scālae stārent ērēctae ad mūrum. Sed tam maxima erat virtūs pāgānōrum, quod illā diē nihil eōs offendere aut nocēre potuērunt.

Videntēs autem seniōrēs, quia nihil agere poterant et frūstrā labōrābant, fēcit Raimundus comes dē Sānctō Egidīō fierī quoddam ligneum castrum forte et altum. Quod castrum ingeniātum et aedificātum erat super quattuor rotās, super quod stābant plūrēs mīlitēs et Evrardus Vēnātor, tubam fortiter sonāns. Subter vērō erant armātī mīlitēs, quī dēdūxērunt castrum usque prope urbis mūrum iuxtā turrim quamdam.

Quod vidēns gēns pāgāna, statim fēcērunt īnstrūmentum quō iactābant maximōs lapidēs super castrum, ita ut paene nostrōs mīlitēs occīderent. Iaciēbant quoque graecōs ignēs super castrum, putantēs illud ārdēre et dēvastārī. Sed Deus omnipotēns nōluit ut castrum ārdēret hāc vice. Superēminēbat enim omnēs mūrōs cīvitātis. Mīlitēs igitur nostrī, quī erant in superiōrī sōlāriō, vidēlicet Willelmus dē Monte Pislerīō et aliī multī, iactābant immēnsōs lapidēs super illōs quī stābant in mūrō urbis, et ita percutiēbant eōs super clipeōs, ut clipeus et inimīcus caderent deorsum in cīvitātem in mortem. Ita faciēbant istī, aliī vērō tenēbant in hastīs honōrābilia signa et cum lanceīs et hāmīs ferreīs putābant eōs trahere ad sē, et sīc proeliātī sunt usque ad vesperam.

Retrō castrum stābant presbyterī, clēricī, sacrīs vestibus indūtī, ōrantēs et obsecrantēs Deum ut suum dēfenderet populum et Chrīstiānitātem exaltāret ac pāgānismum dēpōneret. In aliā vērō parte certābant nostrī mīlitēs cotīdiē cum illīs, ērigentēs scālās ad mūrum urbis, sed virtūs pāgānōrum erat tanta, ut nihil prōficere nostrī possent.

Tamen Gulferus dē Daturre prīmus ascendit per scālam in mūrum, sed statim fuit frācta scāla prō multitūdine aliōrum; tamen ascendit ipse cum aliquantīs suprā mūrum. Illī autem quī ascenderant, expediēbant circā illōs mūrum. Aliī quoque invēnērunt aliam scālam, ērēxēruntque eam festīnanter ad mūrum, et ascendērunt per eam multī mīlitēs et peditēs, statimque ascendērunt super mūrum. Saracēnī igitur tam rōbustē invāsērunt illōs per mūrum et per terram, sagittandō et spīculandō comminus cum suīs lanceīs; ut multī ex nostrīs timōre perterritī dēmitterent sē per mūrum.

Tamdiū vērō illī prūdentissimī virī, quī remānserant in mūrō, sufferēbant illōrum persecūtiōnem, quamdiū aliī quī subter castrum erant, fōdērunt mūrum urbis. Videntēs vērō Saracēnī quod nostrī fōdissent mūrum, statim timōre perterritī iniērunt fugam in cīvitātem. Hoc tōtum factum est in diē sabbatī ad hōram vesperī, occīdente sōle, ūndecimā diē intrante Decembrī.

Boamundus igitur fēcit per interpretem loquī Saracēnīs maiōribus, ut ipsī cum suīs mulieribus et īnfantibus aliīsque substantiīs mitterent sē in ūnum palātium quod est suprā portam, ipseque dēfenderet eōs dē mortālī sententiā. Intrāvērunt vērō omnēs nostrī in cīvitātem et quicquid bonī invēnērunt in domibus et in foveīs, hoc ūnusquisque ad suum continēbat proprium. Factō autem diē, ubicunque reperiēbant quemquam illōrum, sīve masculum sīve fēminam, occīdēbant. Nūllus angulus cīvitātis dēerat vacuus Saracēnōrum cadāveribus, vixque poterat aliquis per viās īre cīvitātis, nisi calcandō super Saracēnōrum cadāvera. Boamundus dēnique illōs, quōs iusserat in palātium intrāre, apprehendit, illīsque abstulit omnia quae habēbant, vidēlicet aurum, argentum, aliaque ōrnāmenta; aliōs vērō fēcit occīdī, aliōs autem iussit condūcī ad vēndendum Antiochīae.

Mora autem Francōrum fuit in illā urbe per ūnum mēnsem et quattuor diēs, in quā fuit mortuus Oriēnsis epīscopus. Fuērunt ibi ex nostrīs, quī illīc nōn invēnērunt sīcuti opus eīs erat, tantum ex longā morā, quantum ex districtiōne famis, quia foris nequīverant aliquid invenīre ad capiendum, sed scindēbant corpora mortuōrum, eō quod in ventribus eōrum inveniēbant bisantēōs reconditōs; aliī vērō caedēbant carnēs eōrum per frusta, et coquēbant ad mandūcandum.

Boamundus autem nōn potuit apud comitem Sānctī Egidīī concordārī super id quod petēbat, īrātusque reversus est Antiochīam. Comes igitur Raimundus nōn diū morātus mandāvit per suōs lēgātōs Antiochīae dūcī Godefridō et Flandrēnsī comitī ac Rotbertō Nortmannō et Boamundō, ut ipsī venīrent ad Rugiam cīvitātem loquī cum eō. Vēnēruntque illūc omnēs seniōrēs et fēcērunt concilium, quōmodo honestē possent tenēre viam Sānctī Sepulchrī, prō quā mōtī sunt et usque hūc perventum sit. Nequīvērunt concordāre cum Raimundō Boamundum, nisi Raimundus comes redderet Antiochīam eī. Nōluit comes ad hōc assentīre prō fīdūciā quam fēcerat imperātōrī.

Comitēs dēnique et dux reversī sunt in Antiochīam ūnā cum Boamundō. Comes vērō Raimundus reversus est ad Marram, ubi peregrīnī erant. Mandāvit quoque suīs mīlitibus honestāre palātium et castellum quod erat suprā portam pontis cīvitātis.

Vidēns autem Raimundus, quod nūllus seniōrum voluisset causā eius īre in viam Sānctī Sepulchrī, exīvit nūdīs pedibus dē Marrā decimā tertia diē intrante Iānuāriō, et pervēnit usque Capharda, fuitque ibi per trēs diēs. Illīc adiūnxit sē comes Normanniae comitī Raimundō.

Rēx autem Cesareae multotiēns mandāverat per suōs nūntiōs comitī Marrae et Caphardae, quod cum eō pācem vellet habēre, et dē suō pretium eī daret et Chrīstiānōs peregrīnōs dīligeret fīdūciamque faceret, quia quantum continet eius imperium, peregrīnīs nōn esset offendiculum, et mercātum dē equīs et dē corporālibus alimentīs daret gaudenter.

Exiērunt autem nostrī et vēnērunt hospitārī iuxtā Cesaream, super fluvium Farfar. Cumque vīdisset rēx Cesareae contubernium Francōrum tam prope cīvitātem hospitātum esse, doluit animō, et iussit illīs dēvetārī mercātum, nisi discēderent ā cīvitātis cōnfīniō.

Crāstinā vērō diē mīsit cum illīs duōs Turcōs suōs vidēlicet nūntiōs, quī eīs mōnstrārent flūminis vadum eōsque condūcerent ubi invenīre possent ad capiendum. Dēnique vēnērunt in vallem quandam subter quoddam castrum, ibique dēpraedātī sunt plūs quam quīnque animālium mīlia et satis frūmentī atque alia bona, unde valdē fuit refecta tōta Chrīstī mīlitia. Tamen illud castrum reddidit sē comitī eīque dedit equōs et aurum pūrissimum; et iūrāvērunt suā lēge, quod peregrīnīs nīl exinde fieret malī. Fuimusque ibi per quīnque diēs.

Ēgressī etenim inde pervēnimus gaudentēs hospitārī ad quoddam Arabum castrum. Exīvit igitur dominus castrī et concordātus est cum comite. Exeuntēs vērō inde pervēnimus ad quamdam cīvitātem pulcherrimam et omnibus bonīs refertam, in quādam valle sitam, nommē Kephaliam. Habitātōrēs vērō illīus audientēs Francōs vēnisse, dīmīsērunt urbem et ortōs plēnōs oleribus et domōs plēnās alimentīs corporālibus et fūgērunt.

Tertia diē ēgressī ab illā urbe, trānsīvimus per altam et immēnsam montaneam, et intrāvimus in vallem Desem, in quā erat maxima ūbertās omnibus bonīs; fuimusque ibi per diēs ferē quīndecim.

Hic prope nōs erat quoddam castrum, in quō erat congregāta maxima pāgānōrum multitūdō. Quod castrum aggressī sunt nostrī, idque fortiter superāssent, nisi Saracēnī iactāssent forās immēnsās turmās animālium. Reversī sunt nostrī, dēferentēs omnia bona ad sua tentōria. Summō autem dīlūculō collēgērunt nostrī suōs pāpiliōnēs et vēnērunt obsīdere idem castrum, ibique putābant extendere tentōria; sed gēns pāgāna omnīnō dēdit sē fugae ac dīmīsērunt castrum vacuum. Intrantēs autem nostrī invēnērunt ibi omnem abundantiam frūmentī, vīnī, farīnae, oleī, et quicquid eīs opus erat.

Illīc dēvōtissimē celebrāvimus fēstīvitātem Pūrificātiōnis Sānctae Mariae, vēnēruntque illīc nūntiī dē Camēlā cīvitāte. Rēx namque illīus mandāvit comitī equōs, aurum, et pāctus est cum eō, quod Chrīstiānōs nūllō modō offenderet, sed eōs dīligeret et honōrāret. Rēx autem Tripolis mandāvit comitī, quoniam cum eō fidēliter pactum inīret et amīcitiam habēret, sī eī placēret, mīsitque illī equōs decem et quattuor mūlās et aurum. Sed comes ait nūllō modō cum eō pācem sē recipere, nisi ille Chrīstiānus efficerētur.

Exeuntēs autem dē optimā valle, pervēnimus ad quoddam castrum quod dīcitur Archae, in diē lūnae scīlicet secunda fēriā mediante Februāriō; circā quod tentōria tetendimus. Quod castrum plēnum erat innumerābilī gente pāgānōrum, vidēlicet Turcōrum, Saracēnōrum, Arabum, Pūblicānōrum, quī mīrābiliter mūnierant castrum illud et dēfendēbant sē fortiter.

Tunc exeuntēs quattuordecim ex nostrīs mīlitibus, iērunt contrā Tripolim urbem, quae erat secus nōs. Istī quattuordecim invēnērunt circā sexāgintā Turcōs et aliōs quōsdam, quī habēbant ante sē collēctōs hominēs, et animālia plūs quam mīlle quīngenta. Quī signō crucis mūnītī invāsērunt eōs, et Deō iuvante mīrābiliter superāvērunt illōs et occīdērunt sex ex illīs, et apprehendērunt sex equōs.

Dē exercitū vērō Raimundī comitis exiērunt Raimundus Pilētus, et Raimundus vicecomēs dē Tentōriā, vēnēruntque ante Tortosam cīvitātem et fortiter aggrediuntur illam, quae nimis erat mūnītā multitūdine pāgānōrum. Sērō autem iam factō, sēcessērunt in quemdam angulum ibique hospitātī sunt, fēcēruntque innumerābilēs ignēs, quasi tōta hostis esset ibi. Pāgānī vērō timōre perterritī nocte latenter fūgērunt, et dīmīsērunt cīvitātem plēnam omnibus bonīs, quae etiam valdē optimum portum secus mare in sē retinet. Crāstinā autem diē vēnērunt nostrī, ut undique invāderent illam, invēnēruntque illam vacuam et intrantēs habitāvērunt in eā usque dum obsessiō esset ante urbem Archae.

Est prope istam alia urbs, quae dīcitur Maraclea. Amiralius, quī eam regēbat, pactus est cum nostrīs, et mīsit nostrōs in cīvitātem nostraque vēxilla.

[xxxv] Dux quoque Godefridus et Boamundus, Flandrensisque comes, uenerunt usque ad Lichiam ciuitatem. Disseparauit enim se Boamundus ab eis, et reuersus est Antiochiam. Illi uero uenerunt, et obsederunt quandam urbem cui nomen Gibellum. Audiens itaque Raimundus comes de Sancto Egidio quod innumerabilis paganorum gens rueret super nos ad certum bellum, ilico consilium habuit cum suis ut mandet senioribus qui sunt in obsidione Gibelli, quatinus eis subuenirent. Quod illi audientes, statim pacti sunt cum amiralio, facientes pacem cum eo, et acceperunt equos, et aurum; dimiseruntque urbem uenientes ad nos in adiutorium; sed illi non uenerunt ad bellum contra nos. Itaque comites predicti hospitati sunt ultra flumen, ibique obsederunt castrum illud.

Non multo post equitauerunt nostri contra Tripolim, inueneruntque extra ciuitatem Turcos, Arabes, et Saracenos, quos inuaserunt nostri, et miserunt eos in fugam; et occiderunt maximam partem nobilium urbis. Tanta fuit paganorum occisio, et sanguinis effusio, ut etiam aqua quae in ciuitate fluebat, uideretur rubere et fluere in cisternas eorum, unde ualde fuerunt tristes alii dolentesque. Iam uero erant tanto timore perterriti, ut nullus eorum auderet exire extra ciuitatis portam.

Alia uero die equitauerunt nostri ultra de Sem, et inuenerunt boues et oues et asinos, multaque animalia, camelos quoque depredati sunt fere tria milia. Obsedimus uero castrum supra dictum per tres menses, minus una die; ibique pascha Domini celebrauimus IIII idus Aprilis. Naues quippe nostrae uenerunt prope nos in quendam portum, quamdiu fuimus in illa obsidione deferentes maximum mercatum, scilicet frumentum, uinum et carnem et caseum, et ordeum, et oleum, unde maxima ubertas fuit in tota expeditione. In illa denique obsidione feliciter acceperunt martyrium plures ex nostris, uidelicet Anselmus de Riboatmont, Willelmus Picardus, et alii plures quos ignoro. Rex quoque Tripolis sepe nuntios mittebat senioribus ut dimitterent castrum, et cum eo concordarentur. Audientes itaque nostri hoc, scilicet dux Godefridus, et Raimundus comes Sancti Egidii, ac Rotbertus Normannus, Flandrensisque comes, uidentesque nouos fructus properasse, quia in medio Martio comedebamus nouellas fabas, medio quoque Aprili frumentum, consiliati sunt nostri dicentes, bonum ualde esse Hierosolimitanum iter explere cum nouis fructibus.

[xxxvi] Discessimus igitur a castro, et peruenimus Tripolim in sexta feria, XIIImo die intrante Maio, ibique fuimus per tres dies. Tandem concordatus est rex Tripolis cum senioribus, illisque continuo dissoluit plus quam trecentos peregrinos, qui illic capti erant; deditque illis quindecim milia bisanteos, et quindecim equos magni precii. Dedit etiam nobis magnum mercatum equorum, asinorum, omniumque bonorum, unde nimis ditata est omnis Christi militia. Pactus est uero cum illis, quia si bellum quod eis amiralius Babiloniae parabat possent deuincere, et Hierusalem apprehendere, ille Christianus efficeretur, terramque ab eis recognosceret, atque tali modo factum est placitum.

Nos autem discessimus ab urbe in secunda feria mensis Maii, transiuimusque per uiam artam et arduam tota die et nocte et peruenimus ad castrum cui nomen Bethelon; deinde ad urbem quae dicitur Zebari secus mare, in qua passi sumus nimiam sitim, et sic defessi peruenimus ad flumen cui nomen Braym. Deinde transiuimus nocte ac die ascensionis Domini per montem, in quo est uia nimis angusta, et illic putauimus inimicos insidiantes nobis inuenire, sed Deo annuente nullus eorum audebat properare ante nos. Nostri denique milites precedentes nos liberauerunt ante nos uiam illam, et applicuimus ad ciuitatem iuxta mare quae dicitur Baruth, et inde uenimus ad aliam urbem quae uocatur Sagitta, dehinc ad aliam, quae dicitur Sur, et de Sur ad Acram ciuitatem. De Acra uero uenimus ad castrum cui nomen Cayphas, ac deinceps hospitati sumus iuxta Caesaream, ibique celebrauimus Pentecosten, tertia die exeunte Maio. Denique uenimus ad urbem Ramola, quam Saraceni dimiserant uacuam propter metum Francorum. Iuxta quam erat honorabilis ecclesia in qua requieuit preciosissimum sancti Georgii corpus, quia illic a perfidis paganis pro Christi nomine feliciter martyrium suscepit. Ibi consiliati sunt nostri maiores, ut illic eligerent episcopum, qui hanc custodiret et erigeret ecclesiam. Cui suas dederunt decimas, et auro argentoque ditauerunt, et equis ac animalibus aliis, quo deuote et honeste uiueret cum illis qui cum eo essent.

[xxxvii] Remansit ipse illic cum gaudio, nos autem letantes et exultantes, usque ad ciuitatem Hierusalem peruenimus feria tertia, VIII idus Iunii, eamque mirabiliter obsedimus. Rotbertus namque Normannus eam obsedit a septentrione, iuxta sancti Stephani prothomartyris ecclesiam, ubi lapidatus est pro nomine Christi. Iuxta Rotbertum Flandrensis comes. Ab occidente uero obsedit eam dux Godefridus et Tancredus. A meridie obsedit eam comes Sancti Egidii, scilicet in monte Sion circa ecclesiam sanctae Mariae matris Domini, ubi Dominus cum suis cenauit discipulis.

Tertia uero die ex nostris, scilicet Raimundus Piletus et Raimundus de Taurina et alii plures causa preliandi sequestrauerunt se ab exercitu inueneruntque bis centum Arabes, et preliati sunt Christi milites contra illos incredulos; et Deo adiuuante fortiter illos superauerunt, et occiderunt multos ex eis, et apprehenderunt triginta equos. Secunda uero ueniente feria, aggredimur fortissime ciuitatem, tam mirabiliter, ut si scalae fuissent paratae, in nostra fuisset ciuitas manu. Tamen minorem strauimus murum, et unam scalam ereximus ad maiorem murum. Super quam ascendebant nostri milites, et comminus percutiebant Saracenos suis ensibus et lanceis, et defensores ciuitatis. Fueruntque mortui multi ex nostris, sed plures ex illis. In illa autem obsidione panes ad emendum inuenire non poteramus fere per spatium dierum decem, donec uenit nuntius nostrarum nauium. Et in nimia pressura sitis detenti fuimus, ita ut per nimium terrorem et pauorem per sex milia nostros potaremus equos, et alia animalia. Syloa namque fons qui est ad radicem montis Syon, sustinebat nos; sed tamen cara uendebatur aqua inter nos.

Postquam enim uenit nuntius nostrarum nauium, acceperunt inter se nostri seniores consilium, quemadmodum mitterent milites qui fideliter custodirent homines et naues in portu Iaphie. Summo autem diluculo, exierunt centum milites de exercitu Raimundi, comitis Sancti Egidii, Raimundus Piletus et Achardus de Mommellou, et Willelmus de Sabra, et ibant cum fiducia ad portum. Diuiserunt denique se triginta milites ex nostris ab aliis, et inuenerunt septingentos Arabes et Turcos ac Saracenos de exercitu ammirauisi. Quos inuaserunt fortiter Christi milites, sed tam magna fuit uirtus illorum super nostros, ut undique circumcingerent illos. Et occiderunt Achardum de Mommellou, et pauperes homines pedites. Cum autem tenerent nostros iam inclusos, qui omnes putabant mori, uenit aliis quidam nuntius, dicens Raimundo Pileto: ,Quid hic astas cum his militibus? Ecce omnes nostri in nimia districtione Arabum et Turcorum ac Saracenorum sunt; et forsitan in hac hora omnes mortui sunt. Succurrite ergo illis, succurrite!" Audientes nostri haec, statim cucurrerunt celeri cursu, et festinanter peruenerunt usque ad illos preliando. Paganorum uero gens uidens Christi milites, diuisit se; et fecerunt duo agmina. Nostri autem inuocato Christi nomine, tam acriter inuaserunt illos incredulos, ut quisque miles prosterneret suum; Videntes uero illi quod non possent stare ante Francorum fortitudinem, timore nimio perterriti, uerterunt scapulas retro. Quos nostri persequentes fere per spatia quatuor milium, occiderunt multos ex eis, unumque retinuerunt uiuum, qui noua eis per ordinem diceret; retinuerunt quoque centum et tres equos.

In eadem obsidione tanta oppressione sitis fuimus grauati, ut sueremus coria boum et bufalorum, in quibus deferebamus aquas fere per spatium sex miliariorum. Ex illis quippe uasculis foetida utebamur aqua, et quantum ex olida aqua et ordeaceo pane in nimia districtione et afflictione eramus cotidie. Saraceni namque in cunctis fontibus et aquis latentes, insidiabantur nostris, eosque ubique occidebant et dilaniabant, animalia quoque secum in suas cauernas et speluncas deducebant.

[xxxviii] Tunc seniores nostri ordinauerunt quomodo ingeniare possent ciuitatem, ut ad adorandum nostri Salvatoris intrarent Sepulchrum. Feceruntque duo lignea castra, et alia plura machinamenta. Dux Godefridus suum fecit castrum cum machinis, et Raimundus comes similiter; quibus de longinquis terris attrahebant ligna. Saraceni igitur uidentes nostros facientes has machinas, mirabiliter muniebant ciuitatem, et turres nocte accrescebant. Videntes autem nostri seniores ex qua parte esset ciuitas magis languida, illuc in quadam nocte sabbati deportauerunt nostram machinam et ligneum castrum in orientalem partem. Summo autem diluculo erexerunt ea, et aptauerunt et ornauerunt castrum, in prima et secunda ac tertia feria. Comes namque Sancti Egidii, a meridiana plaga reficiebat suam machinam. Interea in tanta pressura sitis filimus districti, ut unus homo non posset pro uno denario ad sufficientiam habere aquam, aut exstinguere sitim suam.

Nocte uero ac die in quarta et quinta feria mirabiliter aggredimur ciuitatem, ex omni parte; sed antequam inuaderemus eam, ordinauerunt episcopi et sacerdotes predicando et commonendo omnes, ut processionem Deo in circuitu Hierusalem celebrarent, et orationes ac elemosinas et ieiunia fideliter facerent. Sexta uero feria summo mane undique aggredimur urbem, et nichil ei nocere potuimus, eramusque omnes stupefacti ac in nimio pauore. Appropinquante autem hora scilicet in qua Dominus noster Iesus Christus dignatus est pro nobis sufferre patibulum crucis, nostri milites fortiter pugnabant in castello, uidelicet dux Godefridus, et comes Eustachius frater eius. Tunc ascendit quidam miles ex nostris Laetholdus nomine super murum urbis. Mox uero ut ascendit, omnes defensores ciuitatis fungerunt per muros et per ciuitatem, nostrique subsecuti persequebantur eos occidendo et detruncando usque ad Templum Salomonis. Ibique talis occisio fuit, ut nostri in sanguine illorum pedes usque ad cauillas mitterent.

At Raimundus comes a meridie conduxit suum exercitum et castellum usque prope murum, sed inter castellum et murum erat quaedam fouea nimis profunda. Tunc consiliati sunt nostri ut implerent foueam, feceruntque preconari, ut si aliquis in illam foueam portasset tres petras, unum haberet denarium. Perdurauit uero haec impletio per tres dies et noctes. Tandem plena fouea conduxerunt castellum iuxta murum. Illi autem qui intus erant mirabiliter preliabantur cum nostris, igne et lapidibus. Audiens itaque comes quod Franci essent in urbe, suis dixit hominibus: ,Quid tardatis? Ecce omnes Francigenae iam sunt in urbe." Amiralius itaque qui erat in Turri David, reddidit se comiti, eique aperuit portam ubi peregrini persoluere solebant tributa. Intrantes autem nostri ciuitatem peregrini, persequebantur et occidebant Saracenos usque ad Templum Salomonis. In quo congregati, dederunt nostris maximum bellum per totum diem, ita ut sanguis illorum per totum templum flueret. Tandem superatis paganis, apprehenderunt nostri masculos et feminas sat in templo, et occiderunt quos uoluerunt, et quos uoluerunt retinuerunt uiuos. Super Templum uero Salomonis erat maxima paganorum congregatio utriusque sexus, quibus Taucredus et Gaston de Beert dederunt sua uexilla.

Mox cucurrerunt per uniuersam urbem, capientes aurum et argentum, equos et mulos, domosque plenas omnibus bonis. Venerunt autem omnes nostri gaudentes et prae nimio gaudio plorantes ad nostri Saluatoris Iesu sepuichrum adorandum, et reddiderunt ei capitale debitum. Mane autem facto ascenderunt nostri caute supra tectum templi, et inuaserunt Saracenos masculos et feminas, decollantes eos nudis ensibus. Alli uero dabant se precipites e templo. Hoc uidens Tancredus iratus est nimis.

[xxxix] Tunc nostri tenuerunt concilium, ut unusquisque faceret elemosinas cum orationibus, quatinus sibi Deus eligeret quem uellet regnare super alios et regere ciuitatem. Iusserunt quoque Saracenos mortuos omues eici foras, prae nimio foetore; quia omnis urbs fere plena erat illorum cadaueribus. Et uiui Saraceni trahebant mortuos ante portarum exitus, et ordinabant montes ex eis, quasi essent domos. Tales occisiones de paganorum gente nullus unquam audiuit nec uidit; quoniam pyrae erant ordinatae ex eis sicut metae, et nemo scit numerum eorum nisi solus Deus. Fecit uero comes Raimundus conduci amiralium et alios qui cum eo erant, usque Scalonam, sanos et illaesos.

Octauo autem die quo ciuitas fuit capta, elegerunt ducem Godefridum principem ciuitatis, qui debellaret paganos et custodiret Christianos. Similiter elegerunt patriarcham sapientissimum et honorabilem uirum nomine Arnulfum, in die sancti Petri ad Vincula. Haec ciuitas fuit capta a Christianis Dei XV die Iulii, in sexta feria.

Interea nuntius uenit Tancredo et comiti Eustachio, ut prepararent se et pergerent ad recipiendam Neopolitanam urbem. Exierunt illi et duxerunt secum multos milites et pedones, et peruenerunt ad urbem. Habitatores vero illius reddiderunt se ilico. Denuo mandauit illis dux, ut cito uenirent ad bellum quod nobis ammirauisus Babyloniae preparat urbi Scalonae. Illi autem festinando intrauerunt montaneam quaerentes Saracenorum bella, et uenerunt Caesaream. Itaque uenientes illi iuxta mare ad urbem Ramole, illic inuenerunt multos Arabes, qui precursores erant belli. Quos nostri persequentes, apprehenderunt plures ex eis, qui dixerunt omnia belli noua, ubi essent et quot essent, aut ubi bellare disponerent contra Christianos. Quod audiens Tancredus statim misit nuntium Hierusalem duci Godefrido et patriarchae, omnibusque principibus dicens: ,Sciatis quod nobis paratum est bellum Scalonae, uenite ergo festinanter cum omni uirtute quam habere poteritis!" Tunc iussit dux summoneri omues, ut fideliter irent preparati Scalonam, obuiam inimicis nostris. Ipse uero cum patriarcha et Rotberto Flandrensi comite exiuit de urbe in feria tertia, et Marturanensis episcopus cum eis. Comes uero Sancti Egidii ac Rotbertus Nortmannus dixerunt se non exituros, nisi certum bellum scirent. Iusserunt ergo militibus suis, ut pergerent uidere si bellum uere esset; et reuerterentur quantocius, qui ipsi mox essent parati ire. Ierunt illi, uideruntque bellum, et cito renuntiauerunt se uidisse oculis suis. Continuo dux apprehenso Marturanensi episcopo, mandauit Hierusalem, quo milites qui ibi erant preparent se et ueniant ad bellum.

Quarta uero feria, illi principes exierunt, et militauerunt ad bellum. Episcopus uero Marturanensis rediit, reportans uerba missa patriarchae et duci, exieruntque Saraceni obuiam ei, et apprehensum secum duxerunt. Petrus uero Heremita remansit Hierusalem, ordinando et precipiendo Grecis et Latinis atque clericis, ut fideliter Deo processionem celebrarent, et orationes elemosinasque facerent, ut Deus populo suo uictoriam daret. Clerici et presbyten, induti sacris uestibus ad Templum Domini conduxere processionem, missas et orationes decantantes, ut suum defenderet populum.

Denique patriarcha et episcopi aliique seniores congregati sunt ad flumen, quod est ex hac parte Scalonae. Illic multa animalia, boum, camelorum, ouium, atque omnium bonorum depredati sunt. Venerunt autem Arabes fere trecenti irrueruntque nostri super illos, et apprehenderunt duos ex eis, persequentes alios usque ad eorum exercitum. Sero autem facto, patriarcha fecit preconari per omnem hostem, ut in summo mane cras essent omnes parati ad bellum, excommunicans ne ullus homo intenderet ad ulla spolia donec bellum esset factum; sed eo facto reuerterentur cum felici gaudio ad capiendum quicquid eis predestinatum esset a Domino.

Summo uero diluculo in sexta feria intrauerunt in uallem nimis puichram secus litus maris, in qua suas ordinauerunt acies. Dux instruxit suam aciem, et comes Nortmanniae suam, comes Sancti Egidii suam, comes Flandrensis suam, comes Eustachius suam, Tancredus et Gaston suam. Ordinauerunt quoque pedites et sagittarios qui precederent milites; et sic ordinauerunt omnia, statimque coeperunt militare in nomine domini Iesu Christi. In sinistra uero parte fuit dux Godefridus cum sua acie; comesque Sancti Egidii equitauit iuxta mare in dextera parte, comes Nortmanniae et comes Flandrensis et Tancredus omnesque alii equitabant in medio. Tunc nostri coeperunt paulatim ambulare. Pagani uero stabant parati ad bellum. Vnusquisque suum habebat uasculum pendens collo, ex quibus potarent persequentes nos; sed illis non licuit, gratia Dei.

Comes autem de Nortmannia cernens ammirauissi stantarum habere quoddam pomum aureum in summitate hastae, quae erat cooperta argento, ruit uehementer super illum, eumque uulnerauit usque ad mortem. Ex alia parte, comes Flandrensis nimis acriter illos inuasit. Tancredus igitur impetum fecit per medium tentoriorum eorum. Quod uidentes pagani, continuo inierunt fugam. Paganorum multitudo erat innumerabilis, numerumque eorum nemo scit nisi solus Deus. Bella uero erant immensa; sed uirtus diuina comitabatur nobiscum tam magna, tam fortis, quod statim superauimus illos. Stabant autem inimici Dei excecati et stupefacti, ac uidentes Christi milites apertis oculis nil uidebant, et contra Christianos engere se non audebant, uirtute Dei tremefacti. Pro nimio timore ascendebant in arbores, in quibus putabant se abscondere; at nostri sagittando et cum lanceis et ensibus occidendo eos ad terram precipitabant. Alii autem iactabant se in terram, non audentes erigere se contra nos. Nostri igitur illos detruncabant, sicut aliquis detruncat animalia ad macellum. Comes Sancti Egidii iuxta mare occidit ex eis sine numero. Alii uero se precipitabant in mare, alii fugiebant huc illucque.

Veniens itaque ammirauissus ante ciuitatem, dolens et maerens, lacrimando dixit: ,O deorum spiritus, quis unquam uidit uel audiuit talia? Tanta potestas, tanta uirtus, tanta militia quae nunquam ab ulla gente fuit superata, modo a tantilla gente Christianorum est deuicta! Heu mihi tristis ac dolens, quid amplius dicam? Superatus sum a gente mendica, inermi et pauperrima; quae non habet nisi saccum et peram. Ipsa modo persequitur gentem Aegiptiacam, quae illi plerumque suas largita est elemosinas, dum olim per omnem nostram patriam mendicarent. Huc conduxi ad conuentionem ducenta milia militum, et uideo ipsos laxis frenis fugientes per uiam Babylonicam, et non audent reuerti aduersus gentem Francigenam. Iuro per Machumet et per omnia deorum numina, quod ulterius non retinebo milites conuentione aliqua, quia expulsus sum a gente aduena. Conduxi omnia armorum genera, et omnia machinamenta ut eos obsiderem in Hierusalem, et ipsi preuenerunt me ad bellum itinere dierum duorum. Heu michi, quid amplius dicam? Inhonoratus ero semper in terra Babilonica."

Nostri autem acceperunt eius stantarum, quod comparauit comes de Nortmannia uiginti marchas argenti, et dedit patriarchae in Dei honorem Sanctique Sepulchri. Ensem uero emit quidam sexaginta bisanteis. Superati sunt itaque inimici nostri Deo annuente. Omnes naues terrarum paganorum ibi aderant. Homines uero qui intus erant, uidentes ammirauisum fugientem cum suo exercitu, statim suspenderunt uela, et impulerunt se in alta maria. Reuersi sunt nostri ad tentoria eorum, acceperuntque innumera spolia auri, argenti, omniumque bonorum; omniumque animalium genera, ac omnium armorum instrumenta. Quae uoluerunt asportarunt, reliqua igne consumpserunt.

Reuersi sunt nostri cum gaudio Hierusalem, deferentes secum omnia bona, quae illis erant necessaria. Hoc bellum actum est pridie idus Augusti, largiente haec domino nostro Iesu Christo, cui est honor et gloria nunc et semper et in secula seculorum. Dicat omnis spiritus: Amen.

INCIPIT DESCRIPTIO SANCTORVM LOCORVM HIERVSALEM

Si quis ab occidentalibus partibus Hierusalem adire uoluerit, solis ortum semper teneat, et Hierosolimitani loci oratoria ita inueniet, sicut hic notatur. In Hierusalem est cubiculum uno lapide coopertum, ubi Salomon Sapientiam scripsit. Et ibi inter templum et altare in marmore ante aram sanguis Zachariae fusus est. Inde non longe est lapis, ad quem per singulos annos Iudaei ueniunt, et unguentes eum lamentantur, et sic cum gemitu redeunt. Ibi est domus Ezechiae regis ruda, cui ter quinos annos Deus addidit. Deinde est domus Caiphae, et columna ad quam Christus ligatus flagellis caesus fuit. Ad portam Neapolitanam est pretonum Pilati, ubi Christus a principibus sacerdotum iudicatus fuit. Inde non procul est Golgotha, id est caluariae locus, ubi Christus Dei filius crucifixus est, et ibi primus Adam sepultus fuit, ibique Abraham Deo sacrificauit. Inde quasi ad magni lapidis iactum uersus occidentem locus est ubi Ioseph ab Arimathia domini Iesu corpus sanctum sepeliuit; ibique est ecclesia a Constantino rege speciose fabricata. A monte Caluariae sunt XIII pedes usque ad medium mundum contra occidentem. A sinistra parte est carcer, ubi Christus fuit carceratus. In dextera parte sepulchri prope est monasterium Latinum in honore sanctae Mariae Virginis, ubi eiusdem domus fuit. Ibi altare est in eodem monasterio, ibique stabat Maria mater uirgo, et cum ea soror matris eius Maria Cleophe, et Maria Magdalene, flentes dolentesque in cruce positum Dominum uidentes. Ibi dixit Iesus matri: "Mulier, ecce filius tuus"; discipulo: ,Ecce mater tua" Ab hoc loco quantum potest arcus bis mittere sagittam, in orientali parte est Templum Domini a Salomone factum, in quo a iusto Symeone presentatus est Christus. In dextera parte huius templi, Salomon templum suum aedificauit, et inter utrumque templum porticum speciosam struxit columnis marmoreis. In sinistra parte probatica piscina est. Inde contra orientem quasi ad mille passus mons Oliueti conspicitur, ubi dominus Iesus ad patrem orauit dicens: "Pater, si fieri potest," et reliqua. Et in lapide Pater Noster scripsit; et inde ascendit in celum, dicens discipulis: ,Ite docete omnes gentes," et reliqua. Inter Templum Domini et montem Oliueti est uallis Iosaphath, ubi uirgo Maria ab apostolis sepulta fuit. In qua ualle mundum iudicaturus ueniet Dominus. Ibi prope est uilla quae dicitur Gethsemani, ibique prope est ortus trans torrentem Cedron, ubi Iudas Iesum tradidit. Inde prope est sepulchrum Isaiae prophetae. Inde ad mille passus Bethania, ubi Lazarus quatriduanus resuscitatus est. In eadem parte contra Iericho ad milia XVIIII est arbor sicomorus, in quam Zacheus ascendit, ut uideret Iesum. In alia parte ad mille passus de Iericho est fons Helisei, ab ipso benedictus commixtione salis. Inde ad V milia est fluuius Iordanis, in quo Dominus a Iohanne baptizatus est, ab Hierusalem distans VIII leugis. Inde non longe est mons unde Helias raptus est. A Iordane est uia XVIII dierum usque ad montem Synai; ubi Deus Moysi in igne rubi apparuit, eique legem dedit; ibique est ydria magna, quae indeficiens oleum parturit. Mons Thabor distat ab Hierusalem itinere trium dierum, ubi Dominus transfiguratus est. In cuius montis pede dicitur esse Galilea et mare Tyberiadis, quod non est mare sed stagnum de quo Iordanis egreditur. In dextera parte urbis Hierusalem contra meridiem extra murum quantum potest arcus iacere, est mons Syon; ibique est ecclesia a Salomone facta. Ibi Iesus caenauit cum discipulis ante passionem, ibique eos Spiritu Sancto repleuit; ibi etiam uirgo Maria migrauit a saeculo, et spiritum reddidit, cuius corpus sanctissimum apostoli in uallem Iosaphat transtulerunt. In cuius montis pede contra meridiem est fons Syloa, subito egrediens e terra. Inde non longe est Sychem, ubi Ioseph ueniens de ualle Ebron quaesiuit fratres. Ibi est uilla quam dedit Iacob Ioseph filio suo; ibique requiescit corpus eius. Inde ad mille passus est Sychar, ubi Dominus mulieri Samaritanae locutus est. Inde non longe est locus ubi luctatus est angelus cum Iacob. Ibi Bethleem est, ciuitas Dauid, ubi Christus natus est, distans ab Hierusalem quattuor milibus contra meridiem; ibique est ecclesia marmoreis columnis aedificata, in qua est locus ubi Christus natus est. Non procul hinc in dextera parte est Domini presepe. Inde ad XII milia est castellum Abraham, quod dicitur Tocor, ubi ipse Abraham et Isaac et Iacob sepulti sunt cum uxoribus suis. In sinistra parte est mons Dominus Vidit, ibique locus est ubi Abraham immolare filium uoluit.

Explicit Itinerarium Hierosolimitanorum.

