Omnia quae ēgimus antequam urbs esset capta nequeō ēnārrāre, quia nēmō est in hīs partibus sīve clēricus sīve lāicus, quī omnīnō possit scrībere vel nārrāre, sīcut rēs gesta est. Tamen aliquantulum dīcam.

Erat quīdam ammirātus dē genere Turcōrum cui nōmen Pirus, quī maximam amīcitiam recēperat cum Boamundō. Hunc saepe Boamundus pulsābat nūntiīs adinvicem missīs, quō eum īnfrā cīvitātem amīcissimē reciperet; eīque chrīstiānitātem līberius prōmittēbat et eum sē dīvitem factūrum cum multō honōre mandābat. Cōnsēnsit ille dictīs et prōmissiōnibus dīcēns: "Trēs turrēs cūstōdiō, eīque libenter ipsās prōmittō, et quācunque hōrā voluerit in eās eum recolligam."
