Quī comes, veniēns ex aliā parte, prōtēctus dīvīnā virtūte ac terrēnīs fulgēbat armīs cum suō fortissimō exercitū. Hic itaque invēnit contrā nōs venientēs Turcōs. Quī undique signō crucis armātus, vehementer irruit super illōs atque superāvit. Dedēruntque fugam, et fuit mortua maxima pars illōrum. Quī rūrsus vēnērunt auxiliō aliōrum gaudentēs et exultantēs ad certum bellum, trahentēs sēcum fūnēs, quibus nōs ligātōs dūcerent Corosānum. Venientēs autem laetantēs, coepērunt ex cacūmine montis paulātim dēscendere. Quotquot dēscendērunt, illīc caesīs capitibus ā manibus nostrōrum remānsērunt. Prōiciēbant autem nostrī capita occīsōrum fundā in urbem, ut inde Turcī magis terrērentur.
