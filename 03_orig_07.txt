Fūgērunt vērō nimis vēlōciter ad sua tentōria, ibique eōs diū morārī nōn licuit. Iterum vērō arripuērunt fugam, nōsque illōs persecūtī sumus occidentēs tōtā ūnā diē et accēpimus spolia multa: aurum, argentum, equōs et asinōs, camēlōs, ovēs, et bovēs et plūrima alia, quae ignōrāmus. Et nisi Dominus fuisset nōbīscum in bellō, et aliam cito nōbīs mīsisset aciem, nūllus nostrōrum ēvāsisset, quia ab hōrā tertiā usque in hōram nōnam perdūrāvit haec pugna. Sed omnipotēns Deus, pius et misericors, quī nōn permīsit suōs mīlitēs perīre, nec in manibus inimīcōrum incīdere, festīne nōbīs adiūtōrium mīsit.

Sed fuērunt illīc mortuī duo ex nostrīs mīlitēs honōrābilēs, scīlicet Godefridus dē Monte Scabiōsō, et Willelmus Marchisi fīlius, frāter Tancredī, aliīque mīlitēs et peditēs, quōrum nōmina ignōrō.
