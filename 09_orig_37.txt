Postquam Curbaram vīdit Francōrum aciēs tam pulchrē ōrdinātās exīre ūnam post aliam, dīxit: "Sinite eōs exīre, ut melius eōs habeāmus in potestāte nostrā." Postquam vērō fuērunt foris dē urbe vīditque Curbaram ingentem Francōrum gentem, valdē timuit. Mox mandāvit suō ammiralīō, quī omnia habēbat in cūstōdiā, ut sī ille vidēret ignem accēnsum in capite hostis, prōtinus praecōnārī faceret, omnem exercitum redīre, sciēns Turcōs āmīsisse bellum. Continuō Curbaram coepit paulātim redīre retrō contrā montāneam; nostrīque paulātim persequēbantur illōs. Dēnique dīvīsī sunt Turcī; ūna pars īvit contrā mare, et aliī stetērunt illīc, putantēs nostrōs inclūdere inter sē. Videntēs hoc nostrī, fēcērunt similiter.

Illīc fuit ōrdināta aciēs septēna ex aciē ducis Godefridī et comitis Nortmanniae, et caput illīus fuit comes Reinaldus. Hanc mīsērunt obviam Turcīs quī veniēbant ā marī. Turcī autem proeliātī sunt cum illīs, et sagittandō multōs occīdērunt ex nostrīs.
