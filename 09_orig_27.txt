Imprūdēns itaque Stephanus, Carnotensis comes, quem omnēs nostrī maiōrēs ēlēgerant ut esset ductor nostrōrum, maximā sē fīnxit dēprimī īnfirmitāte, priusquam Antiochīa esset capta, turpiterque recessit in aliud castrum, quod vocātur Alexandrēta. Nōs itaque cotīdiē praestōlābāmur eum, quātinus subvenīret nōbīs in adiūtōriō, quī erāmus inclūsī in urbe, salūtiferō cārentēs auxiliō. At ille, postquam audīvit gentem Turcōrum circumcingentem et obsīdentem nōs, latenter ascendit super proximam montaneam quae stābat prope Antiochīam, vīditque innumerābilia tentōria, vehementīque captus timōre recessit, fūgitque festīnanter cum suō exercitū. Veniēns autem in suum castrum, exspoliāvit illud, et celerī cursū retrovertitur.
