Cōnfestim dēscendit Boamundus et precēpit omnibus, dīcēns: "Īte sēcūrō animō et fēlīcī concordiā, et ascendite per scālam in Antiochīam, quam statim habēbimus, sī Deō placet, in nostrā custōdiā." Vēnērunt illī usque ad scālam, quae iam erat ērēcta et fortiter ligāta ad cīvitātis merulas, et ascendērunt per illam hominēs ferē sexāgintā ex nostrīs; ac dīvīsī sunt per turrēs quās ille observābat. Vidēns hoc Pirus quod tam paucī ascendissent ex nostrīs, coepit pavēre, timēns sibi et nostrīs nē in manūs Turcōrum incīderent, dīxitque: "Micró Francōs echomé (hoc est: paucōs Francōs habēmus). Ubi est ācerrimus Boamundus? Ubi est ille mīles invictus?" Interim dēscendit quīdam serviēns Longobardus deorsum et cucurrit quantōcius ad Boamundum, dīcēns: "Quid hīc stās vir prūdēns? Quamobrem hūc vēnistī? Ecce nōs iam trēs turrēs habēmus!" Mōtus est ille cum aliīs, et omnēs gaudentēs pervēnērunt usque ad scālam.
