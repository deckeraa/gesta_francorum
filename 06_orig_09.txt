Tunc Boamundus iussit, ut ūnusquisque prīncipum per sē dīrigeret aciem suam ōrdinātim. Fēcēruntque ita; et ōrdinātae sunt sex aciēs. Quīnque vērō ex eīs iērunt adūnātim invādere illōs. Boamundus itaque paulātim gradiēbātur retrō cum suā aciē. Iūnctīs igitur prosperē nostrīs, ūnus cōminus percutiēbat alium. Clāmor vērō resonābat ad caelum. Omnēs proeliābantur īnsimul. Imbrēs tēlōrum obnūbilābant āerem. Postquam vēnit maxima virtūs illōrum, quae erat retrō, ācriter invāsit nostrōs, ita ut nostrī paululum iam cēderent retrō.
