GESTA FRANCORUM
LIBER IX

Curbaram, prīnceps mīlitiae Soldānī Persiae, dum adhūc esset Corrozānum, quotiēns Cassiānus ammiralius Antiochīae lēgātiōnem eī mīsit, quō sibi succurreret in tempore opportūnō, quoniam gēns fortissima Francōrum eum impedītum graviter obsīdēbat in Antiochīā; et, sī adiūtōrium eī impendēret, urbem Antiochēnam illī trāderet, aut eum maximō mūnere dītāret; cumque iam habuisset maximum exercitum Turcōrum, ex longō collēctum tempore, et licentiam Chrīstiānōs occīdendī accēpisset ā Caliphā, illōrum Apostolicō, īlicō inchoāvit iter longae viae Antiochīae. Hierosolymītānus ammirālius in adiūtōrium cum suō exercitū vēnit; rēx Damascī illūc vēnit, cum maximā gente. Īdem vērō Curbaram congregāvit innumerās gentēs pāgānōrum, vidēlicet Turcōs, Arabās, Saracēnōs, Pūblicānōs, Azimītās, Curtōs, Persās, Agulānōs, et aliās multās gentēs innumerābilēs. Et Agulānī fuērunt numerō tria mīlia, quī neque lanceās neque sagittās neque ūlla arma timēbant, quia omnēs erant undique coopertī ferrō et equī eōrum, ipsīque nōlēbant in bellum ferre arma nisi sōlummodo gladiōs. Istī omnēs vēnērunt in obsidiōnem Antiochīae, ad dispergendum Francōrum collēgium.

Et cum appropinquāssent urbī, vēnit obviam illīs Sensadolus, fīlius Cassiānī, ammiralīī Antiochīae, et continuō cucurrit ad Curbaram lacrimābiliter rogāns eum et dīcēns: "Invictissimē prīnceps tē supplex precor, quātinus modo mihi succurrās; quoniam Francī undique obsident mē in Antiochēnō oppidō, urbemque in suō tenent imperiō; nōsque aliēnāre ā regiōne Romāniae sīve Syriae adhūc autem et Corrozānī, cupiunt. Omnia patrāvēre quae voluērunt, patrem occīdere meum, nihil aliud superest nisi ut mē et tē et omnēs aliōs ex genere nostrō interficiant. Ego namque iamdūdum tuum exspectō auxilium, ut mihi succurrās in hōc perīculō."

Cui ait ille: "Sī vīs ut ex tōtō corde in tuō sim prōficuō tibique fidēliter in hōc succurram perīculō, illud oppidum in meam trāde manum et tunc vidēbis, quāliter in tuō erō prōficuō, idque faciam cūstōdīre meīs hominibus." Ait illī Sensadolus: "Sī potes omnēs Francōs occīdere, mihique capita eōrum trādere, tibi dabō oppidum, tibique faciam hominium et in tuā fidēlitāte cūstōdiam illud oppidum." Cui Curbaram: "Nōn ita" inquit "erit; sed continuō in meam manum committe castrum." Tandem volēns nōlēnsque commīsit illī castrum.

Tertia vērō diē postquam intrāvimus cīvitātem, eōrum praecursōrēs ante urbem praecurrērunt. Exercitus autem illōrum ad Pontem Farreum castramētātus est, et expugāvērunt turrim, et occīdērunt omnēs quōs illīc invēnērunt; et nēmō ēvāsit vīvus nisi dominus illōrum, quem invenīmus ligātum in vinculīs ferreīs, factō maiōre bellō.

Crāstinā vērō diē, mōtō exercitū pāgānōrum appropinquāvērunt urbī et castramētātī sunt inter duo flūmina, stetēruntque ibi per duōs diēs. Receptō itaque castrō, Curbaram convocāvit ūnum ammiralium ex suīs, quem sciēbat vērācem, mītem et pācificum, et ait illī: "Volō ut intrēs in fidēlitātem meam cūstōdīre hoc castrum, quoniam ex longissimō tempore sciō tē fidēlissimum, ideōque precor tē, ut summā cautēlā hoc servēs oppidum, adhūc namque quod sciō tē in opere prūdentissimum, nūllum magis vērācem et fortissimum hic modo reperīre possum." Cui ait ammirālius: "Tibi unquam dē tālī nōllem obēdīre officiō; sed priusquam mē tuō arguās stimulō, hoc faciam illō tenore ut, sī Francī ēiēcerint vōs dē  mortālī praeliō et vīcerint, eīs continuō trādam hoc castrum." Dīxitque illī Curbaram: "Tam honestum et prūdentem tē cognōscō, ut omne quicquid bonī vīs agere ego cōnsentiam."

Reversus est itaque Curbaram ad suum exercitum, et prōtinus Turcī, dēlūdentēs Francōrum collēgium, dētulērunt ante cōnspectum Curbaram quemdam vīlissimum ēnsem rūbīgine tēctum et tēterrimum arcum ligneum, et lanceam nimis inūtilem, quae abstulerant nūper pauperibus peregrīnīs; dīxēruntque: "Ecce arma, quae attulērunt Francī obviam nōbīs ad pugnam." Tunc Curbaram coepit subrīdēre, palam dīcēns omnibus: "Haec sunt arma bellica et nitida, quae attulērunt Chrīstiānī super nōs in Asiam, quibus putant nōs et cōnfīdunt expellere ultrā cōnfīnia Corrozānae, et dēlēre omnia nostra ultrā Amāzonia flūmina; quī prōpulērunt omnēs parentēs nostrōs ā Romāniā, et Antiochīā urbe rēgia quae est honōrābile caput tōtīus Syriae?"

p. 321
Mox convocāvit suum notārium, et ait: "Scrībe cito plūrēs chartās, quae in Corrozāniā sint legendae, vidēlicet: "Caliphae nostrō Apostolicō, ac nostrī rēgī, dominō Soldānō, mīlitī fortissimō, atque omnibus prūdentissimīs mīlitibus Corrozānae, salūs et immēnsus honor. Satis sint laetī et gāvīsī iocunda concordia et satisfaciant ventribus, imperent et sermōcinent per ūniversam regiōnem illam, ut omnīnō dent sēsē ad petulantiam et ad luxuriam, multōsque fīliōs patrāre congaudeant, quī contrā Chrīstiānōs fortiter pugnāre praevaleant et libenter suscipiant haec tria arma, quae ōlim abstulimus ā Francōrum turma, et discant modo quae arma attulērunt super nōs gēns Francigēna, quāliter optima et perfecta sunt, heu! Certāre contrā nostra arma, quae bis aut ter sīve quattour sunt cōlāta aut pūrgāta cue argentum aut aurum pūrissimum."

"Adhūc quoque sciant omnēs, quoniam ego cūnctōs Francōs intus in Antiochīā conclūsōs habeō, et castrum in meā lībera teneō voluntāte, illī vērō deorsum sunt in cīvitāte. Habeō etiam omnēs illōs iam in meā manū, eōsque faciam aut capitālem subīre sententiam, aut dēducī in Corrozānam in captīvitātem nimiam, eō quod minantur nōs suīs armīs prōpulsāre et expellere ab omnibus fīnibus nostrīs aut ēiicere ultrā superiōrem Indiam, ceu ēiēcērunt omnēs parentēs nostrōs ā Romāniā sīve Syriā."

"Āmodo iūrō vōbīs per Machomet et per omnia deōrum nōmina, quoniam ante vestram nōn erō reditūrus praesentiam, dōnec rēgālem urbem Antiochīam et omnem Suriam sīve Romāniam atque Bulgāriam usque in Āpūliam adquīsierō mea fortī dexterā, ad deōrum honōrem et vestrum, et omnium quī sunt ex genere Turcōrum." Sīc fēcit fīnem dictīs.

Māter vērō eiusdem Curbaram quae erat in Aleph cīvitāte, statim venit ad eum, dīxitque illī lacrimābiliter: "Fīlī, suntne vēra quae audiō?" Cui ait ille: "Quae?" Et dīxit illa: "Audīvī quia bellum vīs committere cum Francōrum gente." Ait ille: "Vērum omnīnō sciās." Dīxit illa: "Contestor tē, fīlī, per omnium Deōrum nōmina, et per tuam magnam bonitātem, nē bellum cum Francīs committās, quoniam tū es mīles invictus, et tē ē campō ab aliquō victōre fugientem quisquam minimē invēnit.

Diffāmāta est tua mīlitia ubīque, omnēsque prūdentēs mīlitēs audītō tuō nōmine contremīscunt. Satis scīmus, fīlī, quoniam tū es bellipotēns et fortis et bellōrum ingeniōsus, nūllaque gēns Chrīstiānōrum vel pāgānōrum ante tuum cōnspectum aliquam virtūtem habēre potuit; sed fugiēbant sōlummodo audītō tuō nōmine, sīcut ovēs ante leōnis furōrem fugiunt. Ideōque obsecrō tē, cārissime fīlī, ut meīs acquiēscās cōnsiliīs et nē unquam in tuō haesitet animō, aut in tuō inveniātur cōnsiliō, ut bellum vēlīs incipere cum Chrīstiānā gente."

Tum Curbaram, māterna audiēns monita, ferōcī respondit sermōne: "Quid est hoc, māter, quod mihi refers? Putō quod īnsānīs aut furiīs es plēna. Enimvērō mēcum habeō plūrēs ammiralīōs, quam Chrīstiānī sint sīve maiōrēs sīve minōrēs."

Respondit eī māter sua: "Ō dulcissime fīlī, Chrīstiānī nequeunt vōbīscum bellāre, sciō namque, quod nōn valent nōbīs pugnam īnferre, sed Deus eōrum prō ipsīs cotīdiē pugnat, eōsque diū noctūque suā prōtēctiōne dēfendit et vigilat super eōs, sīcut pāstor vigilat super gregem suam; et nōn permittit eōs laedī nec conturbārī ab ūllā gente, et quīcunque volunt eīs obstāre, īdem eōrum Deus conturbat illōs, sīcut ipse ait per os Dāvīd prophētae: "Dissipā gentēs quae bella volunt." Et alibī: "Effunde īram tuam in gentēs quae tē nōn nōvērunt, et in rēgna quae nōmen tuum nōn invocāvērunt." Antequam vērō praeparātī sint ad incipiendum bellum, eōrum Deus omnipotēns et bellipotēns simul cum sānctīs suīs omnēs inimīcōs iam habet dēvictōs; quantō magis modo faciet circā vōs, quī eius estis inimīcī et quī praeparāstis vōs obsistere eīs tōtā virtūte?

Hoc autem, cārissime, in reī vēritāte sciās, quoniam istī Chrīstiānī 'fīliī Chrīstī' vocātī sunt et prophētārum ōre 'fīliī adoptiōnis et prōmissiōnis', et secundum apostolum 'hērēdēs Chrīstī' sunt, quibus Chrīstus hērēditātēs reprōmissās iam dōnāvit, dīcendō per prophētās: 'Ā sōlis ortū usque ad occāsum erunt terminī vestrī, et nēmō stābit contrā vōs.' Et quī potest hīs dictīs contrādīcere vel obstāre?

Certē sī hoc bellum contrā illōs incēperis, maximum tibi erit damnum ac dēdecus, et multōs fidēlēs tuōs mīlitēs perdēs et ūniversa spoliā quae apud tē habēs āmittēs et nimiō pavōre fugiendō ēvertēris. Tū autem in hōc bellō nōn moriēris modo, sed tamen in hōc annō, quoniam ipse Deus nōn statim iūdicat offendentem sē exertā īrā, sed quandō vult pūnit eum manifēstā vindictā; ideōque timeō, nē tē iūdicet poenālī trīstitiā. Nōn moriēris, inquam, modo, vērumtamen perditūrus es in presentiarum habitā."

Curbaram dēnique valdē dolēns intimīs vīsceribus, audītīs māternīs sermōnibus, respondit: ’Māter cārissima, quaesō tē, quis dīxit tibi ista dē gente Chrīstiānā, quod Deus eōrum tantum eōs amet et quod ipse pugnandī virtūtem in sē retinet maximam, et quod illī Chrīstiānī vincent nōs in Antiochēnō proeliō et quod ipsī captūrī sunt nostra spolia, nōsque persecūtūrī magna victōriā, et quod in hōc annō moritūrus sum morte subitāneā?"

Tunc respondit eī māter suā dolēns: "Fīlī cārissime, ecce sunt plūs quam centum annōrum tempora, dē quibus inventum est in nostrā pāginā et in gentīlium volūminibus, quoniam gēns Chrīstiāna super nōs foret ventūra, et nōs ubīque vīctūra ac super pāgānōs rēgnātūra; et nostra gēns illīs ubīque erit subdita. Sed ignōrō, utrum modo, an in futūrō sint haec ēventūra. Ego utique misera sum tē secūta ab Aleph, urbe pulcherrimā, in quā speculandō atque ingeniōsē rīmandō respexī in caelōrum astra, et sagāciter scrūtāta sum planētās et duodecim signa, sīve sortēs innumerās. In eīs omnibus repperī, quoniam gēns Chrīstiāna nōs ubīque est dēvictūra, ideōque dē tē valdē timeō, nimis maesta, nē ex tē remaneam orbāta."

Dīxit illī Curbaram: "Māter cārissima, dīc mihi omnia quae in corde meō sunt incrēdula." Quae respondēns ait: "Hoc, cārissime, libenter faciam, sī scierō ea, quae tibi sunt incognita." Cui ille dīxit: "Nōn sunt igitur Boamundus et Tancredus Francōrum Dīī, et nōn eōs līberant dē inimīcīs suīs et quod ipsī mandūcant in ūnō quoque prandiō duo mīlia vaccās et quattuor mīlia porcōs?" Respondit māter: "Fīlī cārissime, Boamundus et Tancredus mortālēs sunt sīcut aliī omnēs, sed Deus eōrum valdē dīligit eōs prae omnibus aliīs et virtūtem proeliandī dat eīs prae cēterīs. Nam Deus illōrum, Omnipotēns est nōmen eius, quī fēcit caelum et terram et fundāvit maria et omnia quae in eīs sunt; cuius sēdēs in caelō est parāta in aeternum, cuius potestās ubīque est metuenda."

Ait fīlius: "Sī ita est causā, cum eīs preliārī nōn dēsinam." Itaque audiēns māter eius quod nūllō modo acquiēsceret cōnsiliīs suīs, maestissima recessit retrōrsum in Aleph, dēferēns sēcum cūncta spolia quae condūcere potuit.

Tertia vērō diē armāvit sē Curbaram et maxima pars Turcōrum cum eō, vēnēruntque ad cīvitātem ex illā parte in quā erat castrum. Nōs autem putantēs resistere posse illīs, parāvimus bellum contrā eōs. Sed tam magna fuit virtūs illōrum, quod nequīvimus illīs resistere; sīcque coāctī intrāvimus in cīvitātem, quibus fuit tam mīrābiliter arta et angusta porta, ut illīc fuerint multī mortuī oppressiōne aliōrum. Intereā aliī pugnābant extrā urbem, aliī intus, in quīnta fēriā per tōtum diem usque ad vesperam.

Inter haec Willelmus dē Grentamasnil et Albericus frāter eius et Widō Trursellus et Lambertus Pauper, istī omnēs timōre perterritī dē hesternō bellō, quod dūrāverat usque ad vesperam, nocte latenter dēmissī sunt per mūrum, fugientēs pedibus contrā mare, ita ut neque in manibus neque in pedibus remanēret aliquid nisi sōlummodo ossa. Multīque aliī fūgērunt cum illīs, quōs nesciō.

Venientēs igitur ad nāvēs, quae erant ad Portum Sānctī Simeonīs, dīxērunt nautīs: "Quid hīc, miserī, stātis? Omnēs nostrī mortuī sunt et nōs mortem vix ēvāsimus, quia exercitus Turcōrum undique obsident aliōs in urbe." At illī audientēs tālia stābant stupefactī, ac timōre perterritī cucurrērunt ad nāvēs et mīsērunt sē in mare. Deinde supervenientēs Turcī, quōs invēnērunt, occīdērunt, et nāvēs quae in alveō flūminis remānserant, combussērunt ignī et apprehendērunt spolia eōrum.

Nōs dēnique, quī remānsimus, nequīvimus sufferre pondus armōrum illōrum; fēcimusque mūrum inter nōs et illōs, quem cūstōdiēbāmus diū noctūque. Intereā tantā oppressiōne fuimus oppressī, ut equōs et asinōs nostrōs mandūcārēmus.

Quōdam vērō diē stantibus nostrīs maiōribus sūrsum ante castellum trīstibus ac dolentibus, venit quīdam sacerdōs ad eōs et dīxit: "Seniōrēs, sī vōbīs placet, audītē rem quamdam, quam in vīsiōne vīdī: Cum nocte ūnā iacērem in ecclēsiā Sānctae Mariae, mātris Dominī nostrī Iēsu Chrīstī, appāruit mihi Salvātor mundī cum suā genitrīce et beātō Petrō, apostolōrum prīncipe, stetitque ante mē et dīxit mihi: "Agnōscis mē?" Cui respondī: "Nōn". Hīs dictīs, ecce appāruit integra crux in capita eius. Iterum ergō interrogāvit mē Dominus dīcēns: "Agnōscis mē"? Cui dīxī: "Tē aliō modō nōn agnōscō, nisi quia crucem in capite tuī cernō sīcut Salvātōris nostrī". Quī dīxit: "Ego sum". Statim cecidī ad pedēs eius, rogāns humiliter ut subvenīret nōbīs in oppressiōne illa, quae super nōs erat.

Respondit Dominus: "Bene adiūvī vōs, et āmodo adiuvābō. Ego permīsī vōs habēre Nīcēam cīvitātem, et omnia dēvincere bella, et condūxī vōs hūc usque, et condoluī vestrae miseriae, quam passī fuistis in obsidiōne Antiochīae. Ecce in auxiliō oportūnō mīsī vōs sānōs et incolumēs in cīvitātem; et ecce, multam prāvam dīlēctiōnem operantēs cum Chrīstiānīs et prāvīs pāgānīs mulieribus, unde immēnsus fētor ascendit in caelum."

Tunc alma Virgō et beātus Petrus cecidērunt ad pedēs eius, rogantēs eum et dēprecantēs, ut suum in hāc trībulātiōne adiuvāret populum. Dīxitque beātus Petrus: "Domine, per tot tempora tenuit pāgānōrum gēns domum meam, in quā multa et ineffābilia mala fēcērunt. Modo vērō expulsīs inimīcīs inde, Domine, laetantur angelī in caelīs." Dīxitque mihi Dominus: "Vāde ergō et dīc populō meō, ut revertātur ad mē, et ego revertar ad illum et īnfrā quīnque diēs mittam eī magnum adiūtōrium, et cotīdiē dēcantet respōnsōrium: 'Congregātī sunt', tōtum cum versū.

Seniōrēs, sī hoc nōn crēditis esse vērum, sinite modo mē in hanc scandere turrim, mittamque mē deorsum; sī vērō fuerō incolumīs, crēdātis hoc esse vērum, sīn autem ūllam laesiōnem fuerō passūs, dēcollāte mē aut in ignem prōicite mē." Tunc Podiēnsis epīscopus iussit ut adferrentur Ēvangelia et crux, quātinus iūrāret ille hoc esse vērum.

Cōnsiliātī sunt omnēs maiōrēs nostrī in illā hōrā, ut iūrārent omnēs sacrāmentum, quod illōrum nūllus fugeret neque prō morte neque prō vītā, quamdiū vīvī essent. Prīmus dīcitur iūrāsse Boamundus, deinde comes Sānctī Egidīī, et Rotbertus Nortmannus ac dux Godefridus et comes Flandrēnsis. Tancredus vērō iūrāvit ac prōmīsit tālī modō, quia quamdiū sēcum quadrāgintā mīlitēs habēret, nōn sōlum ex illō bellō sed, etiam ab Hierosolymītānō itinere nōn esset recessūrus. Nimis autem exsultāvit Chrīstiāna congregātiō, hoc audiēns sacrāmentum.

Erat autem ibi quīdam peregrīnus dē nostrō exercitū, cui nōmen Petrus, cui ante quam cīvitātem intrārēmus, appāruit Sānctus Andreās apostolus dīcēns: "Quid agis, bone vir?" Cui ille respondit: "Tū quis es?" Dīxit eī apostolus: "Ego sum Andrēās apostolus. Agnōscās fīlī, quia dum vīllam intrāverīs, vādēns ad ecclēsiam beātī Petrī, ibi inveniēs lanceam Salvātōris nostrī Iēsu Chrīstī, ex quā in crucis pendēns patibulō vulnerātus fuit." Haec omnia dīcēns apostolus, continuō recessit. Ipse autem timēns revēlāre cōnsilium apostolī, nōluit indicāre nostrīs peregrīnīs. Aestimābat autem sē vīsum vidēre et dīxit ad eum: "Domine quis hoc crēdiderit?" In illā vērō hōrā accēpit eum sānctus Andreās et portāvit eum usque ad locum ubi lanceā erat recondita in terrā.

Iterum cum essēmus ita ut superius dīximus, venit Sānctus Andreās rūrsus dīcēns eī: "Quārē nōn abstulistī lanceam dē terrā ut ego tibi precēpī? Sciās rēvērā, quia quīcunque hanc lanceam portāverit in bellō, nunquam ab hoste superābitur." Petrus Uērō continuō revēlāvit mystērium apostolī hominibus nostrīs. Populus autem nōn crēdēbat, sed prohibēbat dīcēns: "Quōmodo possumus hoc crēdere?" Omnīnō enim erant paventēs, et prōtinus morī putābant.

Accessit itaque ille et iūrāvit hoc tōtum vērācissimum esse; quoniam eī Sānctus Andreās bis in vīsiōne appāruerat, eīque dīxerat: "Surge, vāde, et dīc populō Deī nē timeat, sed firmiter tōtō corde crēdat in ūnum vērum Deum; eruntque ubīque vīctūrī, et īnfrā quīnque diēs mandābit eīs Dominus tālem rem, unde laetī et gāvīsī manēbunt; et, sī certāre voluerint, mox ut exierint ūnanimiter ad bellum, omnēs inimīcī eōrum vincentur et nēmō stābit contrā illōs."

Audientēs itaque, quod inimīcī eōrum ab eīs omnīnō essent vincendī, prōtinus coepērunt sēsē vīvificāre et cōnfortābant sē adinvicem dīcentēs: "Expergīsciminī, et ēstote ubīque fortēs ac prūdentēs, quoniam in proximō erit nōbīs Deus in adiūtōrium, et erit maximum refugium populō suō, quem respicit in merōre manentem."

Turcī dēnique, quī erant seorsum in castellō, undique tam mīrābiliter coangustābant nōs, ut quādam diē inclūserint trēs mīlitēs ex nostrīs in turrim quae erat ante castellum. Exierant namque gentīlēs et irruerant super illōs tam ācriter, ut nequīrent sufferre pondus eōrum. Duo ex mīlitibus exiērunt dē turrī vulnerātī, et tertius per tōtum diem virīliter dēfendēbat sē dē Turcōrum invāsiōne tam prūdenter ut in ipsā diē duōs Turcōs strāverit super aditum mūrī caesīs hastīs. Nam trēs hastae dētruncātae sunt in illā diē in manibus suīs. Illī vērō accēpērunt capitālem sententiam. Erat nōmen illī Hugō lī Forcenez, dē exercitū Gosfridī dē Monte Scabiōsō.

Vidēns autem vir venerābilis Boamundus, quia nullātenus posset condūcere gentēs sūrsum in castellum ad bellum (nam quī erant inclūsī in domibus, timēbant aliī famē, aliī timōre Turcōrum), īrātus est valdē iussitque cōnfestim mittī ignem per urbem, in illā parte, in quā erat Cassiānī palātium. Quod videntēs illī, quī erant in cīvitāte, dērelīquērunt domōs et omnia quae habēbant, fugiēbantque aliī in castellum, aliī ad portam comitis Sānctī Egidīī, aliī ad portam ducis Godefridī, ūnusquisque ad suam gentem. Tunc nimia tempestās ventī subitō surrēxit, ita ut nēmō posset sē regere rēctum. Boamundus itaque vir sapiēns contrīstātus est valdē, timēns prō ecclēsiā Sānctī Petrī et Sānctae Mariae aliīsque ecclēsiīs. Haec īra dūrāvit ab hōrā tertiā usque in mediam noctem, fuēruntque cremātae ferē duo milia ecclēsiārum et domōrum. Veniente autem mediā nocte statim omnis feritās ignis cecidit.

Itaque Turcī habitantēs in castellō intrā urbem bellābant nōbīscum diē noctūque, et nihil aliud dissēparābat nōs nisi arma. Videntēs hōc nostrī, quod nōn possent diū haec patī, quoniam quī habēbat pānem nōn licēbat eī mandūcāre, et quī habēbat aquam nōn licēbat bibere, fēcērunt mūrum inter nōs et ipsōs petrā et calce, et edificāvērunt castellum et māchinās, ut sēcūrī essent.

Pars autem Turcōrum remānsit in castellō agendō nōbīscum bellum, alia vērō pars hospitāta erat prope castellum in ūnā valle. Nocte quippe superveniente, ignis dē caelō appāruit ab occidente veniēns et appropinquāns cecidit intrā Turcōrum exercitus, unde mīrātī sunt et nostrī et Turcī. Māne autem factō, tremefactī Turcī fūgērunt omnēs pariter prō ignīs timōre ante dominī Boamundī portam, illīcque hospitātī sunt. Pars vērō, quae erat in castellō, agēbat bellum cum nostrīs diē noctūque sagittandō, vulnerandō, occīdendō. Alia autem pars undique obsēdit cīvitātem, ita ut nūllus nostrōrum cīvitātem audēret exīre aut intrāre nisi nocte et occultē. Ita vērō erāmus obsessī et oppressī ab illīs pāgānīs, inimīcīs Deī et Chrīstiānitātis, quōrum numerus fuit innumerābilis.

Istīque autem profānī et inimīcī Deī ita tenēbant nōs inclūsōs in urbe Antiochīae, ut multī mortuī fuerint famē, quoniam parvus pānis vēndēbātur ūnō bisantīō, dē vīnō nōn loquar. Equīnās namque carnēs aut asinīnās mandūcābant et vēndēbant. Vēndēbant quoque gallīnam quīndecim solidīs, ōvum duōbus solidīs, ūnam nucem ūnō dēnāriō. Omnia enim valdē erant cāra: folia fīcī, vītis et carduī omniumque arborum coquēbant et mandūcābant, tantam famem immēnsam habēbant. Aliī coria caballōrum et camēlōrum et asinōrum atque boum seu būfalōrum sicca dēcoquēbant, et mandūcābant. Istās et multās ānxietātēs ac angustiās, quās nōmināre nequeō, passī sumus prō Chrīstī nōmine et Sānctī Sepulchrī via dēlīberanda. Tālēs quoque trībulātiōnēs et famēs ac timōrēs passī sumus per vīgintī sex diēs.

Imprūdēns itaque Stephanus, Carnotensis comes, quem omnēs nostrī maiōrēs ēlēgerant ut esset ductor nostrōrum, maxima sē fīnxit dēprimī īnfirmitāte, priusquam Antiochīa esset captā, turpiterque recessit in aliud castrum, quod vocātur Alexandrēta. Nōs itaque cotīdiē prestolabamur eum, quātinus subvenīret nōbīs in adiūtōriō, quī erāmus inclūsī in urbe, salūtiferō cārentēs auxiliō. At ille, postquam audīvit gentem Turcōrum circumcingentem et obsīdentem nōs, latenter ascendit super proximam montaneam quae stābat prope Antiochīam, vīditque innumerābilia tentōria, vehementīque captus timōre recessit, fugitque festīnanter cum suō exercitū. Veniēns autem in suum castrum, exspoliāvit illud, et celerī cursū retrovertitur.

Postquam vērō venit obuiam imperātōrī ad Philomenam, seorsum vocāuit eum sēcrētō dīcēns: "Sciās rēvērā, quoniam captā est Antiochīa et castrum minimē captum est, nostrīque omnēs gravī oppressiōne obsessī sunt et, ut putō, ā Turcīs modō interfectī sunt. Revertere ergō retrō quam citius potes, nē et ipsī inveniant tē et hanc gentem quam tēcum dūcis."

Tunc imperātor timōre perterritus, clam vocāvit Widōnem, frātrem Boamundī, et quosdem aliōs, et ait illīs: "Seniōrēs, quid faciēmus? Ecce omnēs nostrī districtā obsessiōne impedītī sunt, et forsitan in hāc hōrā omnēs ā Turcōrum manibus mortuī sunt aut in captīvitātem ductī, sīcut iste īnfēlīx comes turpiter fugiēns nārrat. Sī vultis, revertāmur retrō celerī cursū, nē et nōs moriāmur repentīnā morte, quemadmodum et illī mortuī sunt."

Cum Wīdō, mīles honestissimus, tālia audīsset fallācia, cum omnibus statim coepit plōrāre atque vehementissimō ululātū plangere, ūnāque vōce omnēs dīcēbant: "Ō Deus vērus, trīnus et ūnus, quamobrem haec fierī permīsistī? Cūr populum sequentem tē in manibus inimīcōrum incīdere permīsistī et viam tuī itineris tuīque Sepulchrī līberāre volentēs tam cito dīmīsistī? Certē sī vērum est hoc verbum, quod ab istīs nēquissimīs audīvimus, nōs et aliī Chrīstiānī dērelinquēmus tē, nec tē amplius rememorābimur, et ūnus ex nōbīs nōn audēbit ulterius invocāre nōmen tuum." Et fuit hic sermō maestissimus in tōtā mīlitiā, ita ut nūllus illōrum sīve epīscopus sīve abbās seu clēricus seu lāicus, audēret invocāre Chrīstī nōmen per plūrēs diēs.

Nēmō namque poterat cōnsōlārī Widōnem plōrantem et ferientem sē manibus suōsque frangentem digitōs et dīcentem: ’Heu mihi! Domine mī Boamunde, honor et decus tōtīus mundī, quem omnis mundus timēbat et amābat! Heu mihi trīstis! Nōn meruī dolēns tuam vidēre honestissimam speciem, quī nūllam rem magis uidēre dēsīderābam. Quis mihi det ut ego moriar prō tē, dulcissime amīce et domine? Cūr ego ex uterō mātris meae exiēns, nōn statim mortuus fuī? Cūr ad hanc lūgubrem diem pervēnī? Cūr nōn dēmersus fuī in mare? Cūr nōn ex equō cecidī frāctō collō, ut recēpissem repentīnum interitum? Utinam tēcum recēpissem fēlīx martyrium, ut cernerem tē glōriōsissimum suscēpisse fīnem!"

Cumque omnēs cucurrissent ad eum, quātinus cōnsōlārentur eum, ut iam fīnem daret plānctuī, in sē reversus ait: "Forsitan crēditis huic sēmicānō imprūdentī mīlitī? Unquam vērē nōn audīvī loquī dē mīlitiā aliquā, quam īdem fēcisset. Sed turpiter et inhonestē recēdit sīcut nēquissimus et īnfēlīx, et quicquid miser nūntiat, sciātis falsum esse."

Intereā iussit imperātor suīs hominibus dīcēns: "Īte et condūcite omnēs hominēs istīus terrae in Bulgāriam, et explōrātē et dēvastāte ūniversa loca, ut, cum vēnerint Turcī, nihil possint hīc reperīre." Voluissent nōluissent nostrī, reversī sunt retrōrsum dolentēs amārissimē usque ad mortem; fuēruntque mortuī multī ex peregrīnīs languentēs nec valentēs fortiter mīlitiam sequī; remanēbantque morientēs in viā. Omnēs vērō aliī reversī sunt Cōnstantīnopolim.

Nōs igitur, audītīs sermōnibus illīus, quī nōbīs Chrīstī revēlātiōnem retulit per verba apostolī, statim festīnantēs pervenīmus ad locum in Sānctī Petrī ecclēsia, quem ille dēmōnstrāverat. Et fōdērunt ibi tredecim hominēs ā māne usque ad vesperam, sīcque homō ille invēnit lanceam, sīcut indicāverat, et accēpērunt illam cum magnō gaudiō et timōre; fuitque orta immēnsa laetitia in tōtā urbe. Ab illā hōrā accēpimus inter nōs cōnsilium bellī.

Porrō statuērunt omnēs maiōrēs nostrī concilium, quātinus nūntium mitterent ad inimīcōs Chrīstī Turcōs, quī per aliquem interpretem interrogāret eōs sēcūrō ēloquiō dīcēns: "Quamobrem superbissimē in Chrīstiānōrum introīssent terram, et cūr castramētātī sint et quārē Chrīstī servōs occīdant et conquassent." Cumque iam fīnis esset dictīs, invēnērunt quōsdam virōs, Petrum scīlicet Heremitam et Herluīnum, illīsque dīxērunt haec omnia: "Īte ad exsecrātum Turcōrum exercitum et dīligenter nārrātē eīs haec omnia, interrogantēs eōs, cūr audācter et superbissimē introierint terram Chrīstiānōrum et nostram."

Hīs dictīs recessērunt nūntiī vēnēruntque ad profānum collēgium, dīcentēs omnia missa verba Curbaram et aliīs ita: "Satis multumque mīrantur nostrī maiōrēs et seniōrēs, quamobrem temere ac superbissimē in Chrīstiānōrum introistis terram et illōrum. Putāmus forsitan et crēdimus, quia hūc ideō vēnistis, ut per omnia vultis efficī Chrīstiānī; aut proptereā igitur hūc vēnistis, ut per omnia Chrīstiānōs afficiātis? Rogant vōs igitur omnēs pariter nostrī maiōrēs, ut vēlōciter recēdātis ā terrā Deī et Chrīstiānōrum, quam beātus Petrus apostolus iam dūdum praedicandō ad Chrīstī cultūram convertit. At illī permittunt adhūc vōbīscum dēdūcī omnia vestra: scīlicet equōs et mūlōs, et asinōs et camēlōs; ovēs quoque et bovēs, et omnia alia ōrnāmenta permittunt vōbīscum quōcumque voluerītis ferre."

Tunc Curbaram prīnceps mīlitiae Soldānī Persīdis, cum omnibus aliīs, plēnī superbia, ferōcī respondērunt sermōne: "Deum vestrum et vestram chrīstiānitātem nec optāmus nec volumus, vōsque cum illīs omnīnō respuimus. Hūc usque iam vēnimus, eō quod valdē mīrāmur, quamobrem seniōrēs ac maiōrēs quōs memorātis, cūr terram, quam abstulimus effēminātīs gentibus, illī vocant esse suam. Vultis namque scīre quid vōbīs dīcimus? Revertiminī ergō quantōcius, et dīcite vestrīs seniōribus, quia, sī per omnia cupiunt efficī Turcī et Deum vestrum, quem vōs inclīnī colitis, abnegāre volunt et lēgēs vestrās spernere, nōs illīs hanc et satis plūs dabimus dē terrā, et cīvitātēs et castella; adhūc autem quod nēmō vestrōrum remanēbit pedēs, sed erunt omnēs mīlitēs sīcut et nōs sumus; et habēbimus semper eōs in summā amīcitiā. Sīn autem, sciant sē per omnia capitālem subīre sententiam, aut dēductī in vinculīs Corrozanam in captīvitāte perpetuā servient nōbīs nostrīsque īnfantibus per sempiterna tempora."

Nūntiī vērō nostrī vēlōciter reversī sunt retrōrsum, referentēs omnia quae respondisset eīs gēns crūdēlissima. Fertur Herluīnus utramque scissē linguam fuitque interpres Petrō Heremitae. Intereā exercitus noster in utrāque tremefactus parte ignōrābat quid faceret: ex ūnā enim parte coangustābat eōs cruciābilis famēs, in alia cōnstringēbat timor Turcōrum.

Tandem trīduānīs explētis ieiūniīs, et prōcessiōnibus celebrātīs ab ūnā ecclēsiā in aliam, dē peccātīs suīs cōnfessī sunt et absolūtī, fidēliterque corporī et sanguinī Chrīstī commūnicāvērunt: datīsque eleēmosynīs fēcērunt celebrārī missās.

Deinde stabilītae sunt sex aciēs ex eīs intrā cīvitātem: in prīmā vērō aciē in prīmō vidēlicet capite, fuit Hugō Magnus cum Francigenis et Flandrensī comite; in secundā dux Godefridus cum suō exercitū; in tertiā vērō fuit Rotbertus Nortmannus cum suīs mīlitibus; in quārtā fuit Podiensīs epīscopus, portāns sēcum lanceam Salvātōris, cum suā gente et cum exercitū Raimundī comitis Sānctī Egidīī, quī remānsit sūrsum cūstōdīre castellum prō timōre Turcōrum, nē dēscenderent in cīvitātem; in quīntā aciē fuit Tancredus, Marchisi fīlius, cum suā gente; in sextā fuit etenim fuit vir sapiēns Boamundus cum suā mīlitiā. Epīscopī nostrī et presbyterī et clēricī ac monachī sacrīs vestibus indūtī nōbīscum exiērunt cum crucibus, ōrantēs et dēprecantēs Dominum, ut nōs salvōs faceret et cūstōdīret et ab omnibus malīs ēriperet. Aliī stābant super mūrum portae, tenentēs sacrās crucēs in manibus suīs, signandō et benedīcendō nōs. Ita nōs ōrdinātī et signō crucis prōtēctī exīvimus per portam, quae est ante Machomāriam.

Postquam Curbaram vīdit Francōrum aciēs tam pulchrē ōrdinātās exīre ūnam post aliam, dīxit: "Sinite eōs exīre, ut melius eōs habeāmus in potestāte nostrā." Postquam vērō fuērunt foris dē urbe vīditque Curbaram ingentem Francōrum gentem, valdē timuit. Mox mandāvit suō ammiralīō, quī omnia habēbat in cūstōdiā, ut sī ille vidēret ignem accēnsum in capite hostīs, prōtinus praecōnārī faceret, omnem exercitum redīre, sciēns Turcōs āmīsisse bellum. Continuō Curbaram coepit paulātim redīre retrō contrā montaneam; nostrīque paulātim persequēbantur illōs. Dēnique dīvīsī sunt Turcī; ūna pars īvit contrā mare, et aliī stetērunt illīc, putantēs nostrōs inclūdere inter sē. Videntēs hōc nostrī, fēcērunt similiter.

Illīc fuit ōrdināta aciēs septēna ex aciē ducis Godefridī et comitis Nortmanniae, et caput illīus fuit comes Reinaldus. Hanc mīsērunt obviam Turcīs, quī veniēbant ā marī. Turcī autem proeliātī sunt cum illīs, et sagittandō multōs occīdērunt ex nostrīs.

Aliae autem turmae ōrdinātae sunt ā flūmine usque ad montaneam, quod distat per duo mīliāria. Coepērunt vērō turmae ex utrāque parte exīre, nostrōsque undique circumcingere iaculandō, sagittandō, vulnerandō. Exībant quoque dē montāneīs innumerābilēs exercitūs, habentēs equōs albōs, quōrum vēxilla omnia erant alba. Videntēs itaque nostrī hunc exercitum, ignōrābant penitus quid hoc esset et quī essent, dōnec cognōvērunt esse adiūtōrium Chrīstī, cuius ductōrēs fuērunt Sānctī Georgius, Mercurius et Dēmētrius. Haec verba crēdenda sunt, quia plūrēs ex nostrīs vīdērunt.

Turcī autem, quī stābant in parte maris, videntēs, quod nōn possent sufferre amplius, mīsērunt ignem in herbam, ut videntēs illī, quī erant in tentōriīs, fugerent. At illī, cognōscentēs illud signum, arripuērunt omnia honōrābilia spolia et fūgērunt.

Nostrī vērō paulātim mīlitābant, ubi maxima virtūs eōrum erat, scīlicet ad tentōria illōrum. Dux Godefridus et Flandrensis comes et Hugō Magnus equitābant iuxtā aquam, ubi virtūs illōrum erat. Istī prīmitus signō crucis mūnītī ūnanimiter invāsērunt illōs. Videntēs hōc aliae aciēs, similī modō invāsērunt illōs, exclāmāuērunt autem Persae et Turcī. Nōs itaque invocantēs Deum vīvum et vērum equitāvimus contrā illōs et in nōmine Iēsu Chrīstī et Sānctī Sepulchrī incēpimus bellum et Deō iuvante dēvīcimus eōs.

Turcī uērō tremefactī arripuērunt fugam, nostrīque illōs persequēbantur iuxtā tentōria. Itaque mīlitēs Chrīstī magis amābant persequī illōs, quam ūlla spolia quaerere. Et persecūtī sunt eōs usque ad Pontem Farreum ac deinde usque ad castellum Tancredī. Illī vērō dīmīsērunt ibi pāpiliōnēs suōs et aurum et argentum multaque ōrnāmenta, ovēs quoque et bovēs, equōs et mūlōs, camēlōs et asinōs, frūmentum et vīnum, farīnam et alia multa quae nōbīs erant necessāria.

Hermēniī et Surānī, quī habitābant in illīs partibus, audientēs nōs superāsse Turcōs, cucurrērunt ad montaneam obviantēs illīs, et quantōs comprehendērunt ex illīs interfēcērunt. Nōs autem revertentēs ad cīvitātem cum magnō gaudiō laudāvimus et benedīximus Deum, quī victōriam dedit populō suō.

Ammirālius itaque, quī castellum cūstōdiēbat, vidēns Curbaram et omnēs aliōs fugientēs ē campō ante Francōrum exercitum, magis timuit: statim vērō cum magnā festīnātiōne petēbat Francōrum vēxilla. Comes igitur Sānctī Egidīī quī illīc astābat ante castellum, iussit eī portārī suum vēxillum. Ille autem accēpit illud et dīligenter mīsit in turrim. Statim dīxērunt Longobardī, quī illīc stābant: "Hoc vēxillum nōn est Boamundī." Interrogāvit ille et dīxit: "Cuius est?" Quī dīxērunt: "Sānctī Egidīī cōmitis." Accessit ille et apprehēnsō vēxillō reddidit comitī.

Ipsa vērō hōrā venit vir venerābilis Boamundus deditque illī suum vēxillum; ille autem illud accēpit cum magnō gaudiō; et iniit pactum cum dominō Boamundō, ut pāgānī, quī vellent Chrīstiānitātem recipere, essent cum eō, et quī vellent abīre, sānōs et absque ūllā laesiōne abīre permitteret. Cōnsēnsit ille quicquid ammiralius postulāvit, et continuō mīsit suōs servientēs in castellum. Nōn post multōs diēs baptīzātus est ammirālius cum illīs, quī Chrīstum recognōscere māluērunt. Illōs vērō, quī suās voluērunt tenēre lēgēs, fēcit dominus Boamundus condūcī in Saracēnōrum terram.

Hoc bellum factum est in IV kalendās Iūliī, in vigiliā apostolōrum Petrī et Paulī; rēgnante dominō nostrō Iēsu Chrīstō, cui est honor et glōria in sempiternā seculā. Āmēn.
