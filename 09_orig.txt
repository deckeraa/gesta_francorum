GESTA FRANCORUM
LIBER IX

Curbaram, prīnceps mīlitiae Soldānī Persiae, dum adhūc esset Corrozānum, quotiēns Cassiānus ammiralius Antiochīae lēgātiōnem eī mīsit, quō sibi succurreret in tempore opportūnō, quoniam gēns fortissima Francōrum eum impedītum graviter obsīdēbat in Antiochīā; et, sī adiūtōrium eī impendēret, urbem Antiochēnam illī trāderet, aut eum maximō mūnere dītāret; cumque iam habuisset maximum exercitum Turcōrum, ex longō collēctum tempore, et licentiam Chrīstiānōs occīdendī accēpisset ā Caliphā, illōrum Apostolicō, īlicō inchoāvit iter longae viae Antiochīae. Hierosolymītānus ammirālius in adiūtōrium cum suō exercitū vēnit; rēx Damascī illūc vēnit, cum maximā gente. Īdem vērō Curbaram congregāvit innumerās gentēs pāgānōrum, vidēlicet Turcōs, Arabās, Saracēnōs, Pūblicānōs, Azimītās, Curtōs, Persās, Agulānōs, et aliās multās gentēs innumerābilēs. Et Agulānī fuērunt numerō tria mīlia, quī neque lanceās neque sagittās neque ūlla arma timēbant, quia omnēs erant undique coopertī ferrō et equī eōrum, ipsīque nōlēbant in bellum ferre arma nisi sōlummodo gladiōs. Istī omnēs vēnērunt in obsidiōnem Antiochīae, ad dispergendum Francōrum collēgium.

Et cum appropinquāssent urbī, vēnit obviam illīs Sensadolus, fīlius Cassiānī, ammiralīī Antiochīae, et continuō cucurrit ad Curbaram lacrimābiliter rogāns eum et dīcēns: "Invictissimē prīnceps tē supplex precor, quātinus modo mihi succurrās; quoniam Francī undique obsident mē in Antiochēnō oppidō, urbemque in suō tenent imperiō; nōsque aliēnāre ā regiōne Romāniae sīve Syriae adhūc autem et Corrozānī, cupiunt. Omnia patrāvēre quae voluērunt, patrem occīdere meum, nihil aliud superest nisi ut mē et tē et omnēs aliōs ex genere nostrō interficiant. Ego namque iamdūdum tuum exspectō auxilium, ut mihi succurrās in hōc perīculō."

Cui ait ille: "Sī vīs ut ex tōtō corde in tuō sim prōficuō tibique fidēliter in hōc succurram perīculō, illud oppidum in meam trāde manum et tunc vidēbis, quāliter in tuō erō prōficuō, idque faciam cūstōdīre meīs hominibus." Ait illī Sensadolus: "Sī potes omnēs Francōs occīdere, mihique capita eōrum trādere, tibi dabō oppidum, tibique faciam hominium et in tuā fidēlitāte cūstōdiam illud oppidum." Cui Curbaram: "Nōn ita" inquit "erit; sed continuō in meam manum committe castrum." Tandem volēns nōlēnsque commīsit illī castrum.

Tertia vērō diē postquam intrāvimus cīvitātem, eōrum praecursōrēs ante urbem praecurrērunt. Exercitus autem illōrum ad Pontem Farreum castramētātus est, et expugāvērunt turrim, et occīdērunt omnēs quōs illīc invēnērunt; et nēmō ēvāsit vīvus nisi dominus illōrum, quem invenīmus ligātum in vinculīs ferreīs, factō maiōre bellō.

Crāstinā vērō diē, mōtō exercitū pāgānōrum appropinquāvērunt urbī et castramētātī sunt inter duo flūmina, stetēruntque ibi per duōs diēs. Receptō itaque castrō, Curbaram convocāvit ūnum ammiralium ex suīs, quem sciēbat vērācem, mītem et pācificum, et ait illī: "Volō ut intrēs in fidēlitātem meam cūstōdīre hoc castrum, quoniam ex longissimō tempore sciō tē fidēlissimum, ideōque precor tē, ut summā cautēlā hoc servēs oppidum, adhūc namque quod sciō tē in opere prūdentissimum, nūllum magis vērācem et fortissimum hic modo reperīre possum." Cui ait ammirālius: "Tibi unquam dē tālī nōllem obēdīre officiō; sed priusquam mē tuō arguās stimulō, hoc faciam illō tenore ut, sī Francī ēiēcerint vōs dē  mortālī praeliō et vīcerint, eīs continuō trādam hoc castrum." Dīxitque illī Curbaram: "Tam honestum et prūdentem tē cognōscō, ut omne quicquid bonī vīs agere ego cōnsentiam."

Reversus est itaque Curbaram ad suum exercitum, et prōtinus Turcī, dēlūdentēs Francōrum collēgium, dētulērunt ante cōnspectum Curbaram quemdam vīlissimum ēnsem rūbīgine tēctum et tēterrimum arcum ligneum, et lanceam nimis inūtilem, quae abstulerant nūper pauperibus peregrīnīs; dīxēruntque: "Ecce arma, quae attulērunt Francī obviam nōbīs ad pugnam." Tunc Curbaram coepit subrīdēre, palam dīcēns omnibus: "Haec sunt arma bellica et nitida, quae attulērunt Chrīstiānī super nōs in Asiam, quibus putant nōs et cōnfīdunt expellere ultrā cōnfīnia Corrozānae, et dēlēre omnia nostra ultrā Amāzonia flūmina; quī prōpulērunt omnēs parentēs nostrōs ā Romāniā, et Antiochīā urbe rēgia quae est honōrābile caput tōtīus Syriae?"

p. 321
Mox convocāvit suum notārium, et ait: "Scrībe cito plūrēs chartās, quae in Corrozāniā sint legendae, vidēlicet: "Caliphae nostrō Apostolicō, ac nostrī rēgī, dominō Soldānō, mīlitī fortissimō, atque omnibus prūdentissimīs mīlitibus Corrozānae, salūs et immēnsus honor. Satis sint laetī et gāvīsī iocunda concordia et satisfaciant ventribus, imperent et sermōcinent per ūniversam regiōnem illam, ut omnīnō dent sēsē ad petulantiam et ad luxuriam, multōsque fīliōs patrāre congaudeant, quī contrā Chrīstiānōs fortiter pugnāre praevaleant et libenter suscipiant haec tria arma, quae ōlim abstulimus ā Francōrum turma, et discant modo quae arma attulērunt super nōs gēns Francigēna, quāliter optima et perfecta sunt, heu! Certāre contrā nostra arma, quae bis aut ter sīve quattour sunt cōlāta aut pūrgāta cue argentum aut aurum pūrissimum."

"Adhūc quoque sciant omnēs, quoniam ego cūnctōs Francōs intus in Antiochīā conclūsōs habeō, et castrum in meā lībera teneō voluntāte, illī vērō deorsum sunt in cīvitāte. Habeō etiam omnēs illōs iam in meā manū, eōsque faciam aut capitālem subīre sententiam, aut dēducī in Corrozānam in captīvitātem nimiam, eō quod minantur nōs suīs armīs prōpulsāre et expellere ab omnibus fīnibus nostrīs aut ēiicere ultrā superiōrem Indiam, ceu ēiēcērunt omnēs parentēs nostrōs ā Romāniā sīve Syriā."

"Āmodo iūrō vōbīs per Machomet et per omnia deōrum nōmina, quoniam ante vestram nōn erō reditūrus praesentiam, dōnec rēgālem urbem Antiochīam et omnem Suriam sīve Romāniam atque Bulgāriam usque in Āpūliam adquīsierō mea fortī dexterā, ad deōrum honōrem et vestrum, et omnium quī sunt ex genere Turcōrum." Sīc fēcit fīnem dictīs.

Māter vērō eiusdem Curbaram quae erat in Aleph cīvitāte, statim venit ad eum, dīxitque illī lacrimābiliter: "Fīlī, suntne vēra quae audiō?" Cui ait ille: "Quae?" Et dīxit illa: "Audīvī quia bellum vīs committere cum Francōrum gente." Ait ille: "Vērum omnīnō sciās." Dīxit illa: "Contestor tē, fīlī, per omnium Deōrum nōmina, et per tuam magnam bonitātem, nē bellum cum Francīs committās, quoniam tū es mīles invictus, et tē ē campō ab aliquō victōre fugientem quisquam minimē invēnit.

Diffāmāta est tua mīlitia ubīque, omnēsque prūdentēs mīlitēs audītō tuō nōmine contremīscunt. Satis scīmus, fīlī, quoniam tū es bellipotēns et fortis et bellōrum ingeniōsus, nūllaque gēns Chrīstiānōrum vel pāgānōrum ante tuum cōnspectum aliquam virtūtem habēre potuit; sed fugiēbant sōlummodo audītō tuō nōmine, sīcut ovēs ante leōnis furōrem fugiunt. Ideōque obsecrō tē, cārissime fīlī, ut meīs acquiēscās cōnsiliīs et nē unquam in tuō haesitet animō, aut in tuō inveniātur cōnsiliō, ut bellum vēlīs incipere cum Chrīstiānā gente."

Tum Curbaram, materna audiens monita, feroci respondit sermone: "Quid est hoc, mater, quod mihi refers? Puto quod insanis aut furiis es plena. Enimvero mecum habeo plures ammiralios, quam Christiani sint sive maiores sive minores."

Respondit ei mater sua: "O dulcissime fili, Christiani nequeunt vobiscum bellare, scio namque, quod non valent nobis pugnam inferre, sed Deus eorum pro ipsis cotidie pugnat, eosque diu noctuque sua protectione defendit et vigilat super eos, sicut pastor vigilat super gregem suam; et non permittit eos laedi nec conturbari ab ulla gente, et quicunque volunt eis obstare, idem eorum Deus conturbat illos, sicut ipse ait per os David prophetae: "Dissipa gentes quae bella volunt." Et alibi: ",Effunde iram tuam in gentes quae te non noverunt, et in regna quae nomen tuum non invocaverunt." Antequam vero preparati sint ad incipiendum bellum, eorum Deus omnipotens et bellipotens simul cum sanctis suis omnes inimicos iam habet devictos; quanto magis modo faciet circa vos, qui eius estis inimici et qui preparastis vos obsistere eis tota virtute?

Hoc autem, carissime, in rei veritate scias, quoniam isti Christiani 'filii Christi' vocati sunt et prophetarum ore 'filii adoptionis et promissionis', et secundum apostolum 'heredes Christi' sunt, quibus Christus hereditates repromissas iam donavit, dicendo per prophetas: 'A solis ortu usque ad occasum erunt termini vestri, et nemo stabit contra vos.' Et qui potest his dictis contradicere vel obstare?

Certe si hoc bellum contra illos inceperis, maximum tibi erit damnum ac dedecus, et multos fideles tuos milites perdes et universa spolia quae apud te habes amittes et nimio pavore fugiendo everteris. Tu autem in hoc bello non morieris modo, sed tamen in hoc anno, quoniam ipse Deus non statim iudicat offendentem se exerta ira, sed quando vult punit eum manifesta vindicta; ideoque timeo, ne te iudicet poenali tristitia. Non morieris, inquam, modo, verumtamen perditurus es inpresentiarum habita."

Curbaram denique valde dolens intimis visceribus, auditis maternis sermonibus, respondit: ’Mater carissima, quaeso te, quis dixit tibi ista de gente Christiana, quod Deus eorum tantum eos amet et quod ipse pugnandi virtutem in se retinet maximam, et quod illi Christiani vincent nos in Antiocheno praolio et quod ipsi capturi sunt nostra spolia, nosque persecuturi magna victoria, et quod in hoc anno moriturus sum morte subitanea?"

Tunc respondit ei mater sua dolens: "Fili carissime, ecce sunt plus quam centum annorum tempora, de quibus inventum est in nostra pagina et in gentilium voluminibus, quoniam gens Christiana super nos foret ventura, et nos ubique victura ac super paganos regnatura; et nostra gens illis ubique erit subdita. Sed ignoro, utrum modo, an in futuro sint haec eventura. Ego utique misera sum te secuta ab Aleph, urbe pulcherrima, in qua speculando atque ingeniose rimando respexi in caelorum astra, et sagaciter scrutata sum planetas et duodecim signa, sive sortes innumeras. In eis omnibus repperi, quoniam gens Christiana nos ubique est devictura, ideoque de te valde timeo, nimis maesta, ne ex te remaneam orbata."

Dixit illi Curbaram: "Mater carissima, dic mihi omnia quae in corde meo sunt incredula." Quae respondens ait: "Hoc, carissime, libenter faciam, si sciero ea, quae tibi sunt incognita." Cui ille dixit: "Non sunt igitur Boamundus et Tancredus Francorum Dii, et non eos liberant de inimicis suis et quod ipsi manducant in uno quoque prandio duo milia vaccas et quattuor milia porcos?" Respondit mater: "Fili carissime, Boamundus et Tancredus mortales sunt sicut alii omnes, sed Deus eorum valde diligit eos prae omnibus aliis et virtutem proeliandi dat eis prae ceteris. Nam Deus illorum, Omnipotens est nomen eius, qui fecit caelum et terram et fundavit maria et omnia quae in eis sunt; cuius sedes in caelo est parata in aeternum, cuius potestas ubique est metuenda."

Ait filius: "Si ita est causa, cum eis preliari non desinam." Itaque audiens mater eius quod nullo modo acquiesceret consiliis suis, maestissima recessit retrorsum in Aleph, deferens secum cuncta spolia quae conducere potuit.

[xxiii] Tertia vero die armavit se Curbaram et maxima pars Turcorum cum eo, veneruntque ad civitatem ex illa parte in qua erat castrum. Nos autem putantes resistere posse illis, paravimus bellum contra eos. Sed tam magna fuit virtus illorum, quod nequivimus illis resistere; sicque coacti intravimus in civitatem, quibus fuit tam mirabiliter arta et angusta porta, ut illic fuerint multi mortui oppressione aliorum. Interea alii pugnabant extra urbem, alii intus, in quinta feria per totum diem usque ad vesperam.

Inter haec Willelmus de Grentamasnil et Albericus frater eius et Wido Trursellus et Lambertus Pauper, isti omnes timore perterriti de hesterno bello, quod duraverat usque ad vesperam, nocte latenter demissi sunt per murum, fugientes pedibus contra mare, ita ut neque in manibus neque in pedibus remaneret aliquid nisi solummodo ossa. Multique alii fugerunt cum illis, quos nescio.

Venientes igitur ad naves, quae erant ad Portum Sancti Simeonis, dixerunt nautis: "Quid hic, miseri, statis? Omnes nostri mortui sunt et nos mortem vix evasimus, quia exercitus Turcorum undique obsident alios in urbe." At illi audientes talia stabant stupefacti, ac timore perterriti cucurrerunt ad naves et miserunt se in mare. Deinde supervenientes Turci, quos invenerunt, occiderunt, et naves quae in alveo fluminis remanserant, combusserunt igni et apprehenderunt spolia eorum.

Nos denique, qui remansimus, nequivimus sufferre pondus armorum illorum; fecimusque murum inter nos et illos, quem custodiebamus diu noctuque. Interea tanta oppressione fuimus oppressi, ut equos et asinos nostros manducaremus.

[xxiiii] Quodam vero die stantibus nostris maioribus sursum ante castellum tristibus ac dolentibus, venit quidam sacerdos ad eos et dixit: "Seniores, si vobis placet, audite rem quamdam, quam in visione vidi: Cum nocte una iacerem in ecclesia Sanctae Mariae, matris Domini nostri Iesu Christi, apparuit mihi Salvator mundi cum sua genitrice et beato Petro, apostolorum principe, stetitque ante me et dixit mihi: "Agnoscis me?" Cui respondi: "Non". His dictis, ecce apparuit integra crux in capita eius. Iterum ergo interrogavit me Dominus dicens: "Agnoscis me"? Cui dixi: "Te alio modo non agnosco, nisi quia crucem in capite tui cerno sicut Salvatoris nostri". Qui dixit: "Ego sum". Statim cecidi ad pedes eius, rogans humiliter ut subveniret nobis in oppressione illa, quae super nos erat.

Respondit Dominus: "Bene adiuvi vos, et amodo adiuvabo. Ego permisi vos habere Niceam civitatem, et omnia devincere bella, et conduxi vos huc usque, et condolui vestrae miseriae, quam passi fuistis in obsidione Antiochiae. Ecce in auxilio oportuno misi vos sanos et incolumes in civitatem; et ecce, multam pravam dilectionem operantes cum Christianis et pravis paganis mulieribus, unde immensus fetor ascendit in caelum."

Tunc alma Virgo et beatus Petrus ceciderunt ad pedes eius, rogantes eum et deprecantes, ut suum in hac tribulatione adiuvaret populum. Dixitque beatus Petrus: "Domine, per tot tempora tenuit paganorum gens domum meam, in qua multa et ineffabilia mala fecerunt. Modo vero expulsis inimicis inde, Domine, laetantur angeli in caelis." Dixitque mihi Dominus: "Vade ergo et dic populo meo, ut revertatur ad me, et ego revertar ad illum et infra quinque dies mittam ei magnum adiutorium, et cotidie decantet responsorium: 'Congregati sunt', totum cum versu.

Seniores, si hoc non creditis esse verum, sinite modo me in hanc scandere turrim, mittamque me deorsum; si vero fuero incolumis, credatis hoc esse verum, sin autem ullam laesionem fuero passus, decollate me aut in ignem proicite me." Tunc Podiensis episcopus iussit ut adferrentur Evangelia et crux, quatinus iuraret ille hoc esse verum.

Consiliati sunt omnes maiores nostri in illa hora, ut iurarent omnes sacramentum, quod illorum nullus fugeret neque pro morte neque pro vita, quamdiu vivi essent. Primus dicitur iurasse Boamundus, deinde comes Sancti Egidii, et Rotbertus Nortmannus ac dux Godefridus et comes Flandrensis. Tancredus vero iuravit ac promisit tali modo, quia quamdiu secum quadraginta milites haberet, non solum ex illo bello sed, etiam ab Hierosolymitano itinere non esset recessurus. Nimis autem exsultavit Christiana congregatio, hoc audiens sacramentum.

[xxv] Erat autem ibi quidam peregrinus de nostro exercitu, cui nomen Petrus, cui ante quam civitatem intraremus, apparuit Sanctus Andreas apostolus dicens: "Quid agis, bone vir?" Cui ille respondit: "Tu quis es?" Dixit ei apostolus: "Ego sum Andreas apostolus. Agnoscas fili, quia dum villam intraveris, vadens ad ecclesiam beati Petri, ibi invenies lanceam Salvatoris nostri Iesu Christi, ex qua in crucis pendens patibulo vulneratus fuit." Haec omnia dicens apostolus, continuo recessit. Ipse autem timens revelare consilium apostoli, noluit indicare nostris peregrinis. Aestimabat autem se visum videre et dixit ad eum: "Domine quis hoc crediderit?" In illa vero hora accepit eum sanctus Andreas et portavit eum usque ad locum ubi lancea erat recondita in terra.

Iterum cum essemus ita ut superius diximus, venit Sanctus Andreas rursus dicens ei: "Quare non abstulisti lanceam de terra ut ego tibi precepi? Scias revera, quia quicunque hanc lanceam portaverit in bello, nunquam ab hoste superabitur." Petrus Uero continuo revelavit mysterium apostoli hominibus nostris. Populus autem non credebat, sed prohibebat dicens: "Quomodo possumus hoc credere?" Omnino enim erant paventes, et protinus mori putabant.

Accessit itaque ille et iuravit hoc totum veracissimum esse; quoniam ei Sanctus Andreas bis in visione apparuerat, eique dixerat: "Surge, vade, et dic populo Dei ne timeat, sed firmiter toto corde credat in unum verum Deum; eruntque ubique victuri, et infra quinque dies mandabit eis Dominus talem rem, unde laeti et gavisi manebunt; et, si certare voluerint, mox ut exierint unanimiter ad bellum, omnes inimici eorum vincentur et nemo stabit contra illos."

Audientes itaque, quod inimici eorum ab eis omnino essent vincendi, protinus coeperunt sese vivificare et confortabant se adinvicem dicentes: "Expergiscimini, et estote ubique fortes ac prudentes, quoniam in proximo erit nobis Deus in adiutorium, et erit maximum refugium populo suo, quem respicit in merore manentem."

[xxvi] Turci denique, qui erant seorsum in castello, undique tam mirabiliter coangustabant nos, ut quadam die incluserint tres milites ex nostris in turrim quae erat ante castellum. Exierant namque gentiles et irruerant super illos tam acriter, ut nequirent sufferre pondus eorum. Duo ex militibus exierunt de turri vulnerati, et tertius per totum diem viriliter defendebat se de Turcorum invasione tam prudenter ut in ipsa die duos Turcos straverit super aditum muri caesis hastis. Nam tres hastae detruncatae sunt in illa die in manibus suis. Illi vero acceperunt capitalem sententiam. Erat nomen illi Hugo li Forcenez, de exercitu Gosfridi de Monte Scabioso.

Videns autem vir venerabilis Boamundus, quia nullatenus posset conducere gentes sursum in castellum ad bellum (nam qui erant inclusi in domibus, timebant alii fame, alii timore Turcorum), iratus est valde iussitque confestim mitti ignem per urbem, in illa parte, in qua erat Cassiani palatium. Quod videntes illi, qui erant in civitate, dereliquerunt domos et omnia quae habebant, fugiebantque alii in castellum, alii ad portam comitis Sancti Egidii, alii ad portam ducis Godefridi, unusquisque ad suam gentem. Tunc nimia tempestas venti subito surrexit, ita ut nemo posset se regere rectum. Boamundus itaque vir sapiens contristatus est valde, timens pro ecclesia Sancti Petri et Sanctae Mariae aliisque ecclesiis. Haec ira duravit ab hora tertia usque in mediam noctem, fueruntque crematae fere duo milia ecclesiarum et domorum. Veniente autem media nocte statim omnis feritas ignis cecidit.

Itaque Turci habitantes in castello intra urbem bellabant nobiscum die noctuque, et nihil aliud disseparabat nos nisi arma. Videntes hoc nostri, quod non possent diu haec pati, quoniam qui habebat panem non licebat ei manducare, et qui habebat aquam non licebat bibere, fecerunt murum inter nos et ipsos petra et calce, et edificaverunt castellum et machinas, ut securi essent.

Pars autem Turcorum remansit in castello agendo nobiscum bellum, alia vero pars hospitata erat prope castellum in una valle. Nocte quippe superveniente, ignis de caelo apparuit ab occidente veniens et appropinquans cecidit intra Turcorum exercitus, unde mirati sunt et nostri et Turci. Mane autem facto, tremefacti Turci fugerunt omnes pariter pro ignis timore ante domini Boamundi portam, illicque hospitati sunt. Pars vero, quae erat in castello, agebat bellum cum nostris die noctuque sagittando, vulnerando, occidendo. Alia autem pars undique obsedit civitatem, ita ut nullus nostrorum civitatem auderet exire aut intrare nisi nocte et occulte. Ita vero eramus obsessi et oppressi ab illis paganis, inimicis Dei et Christianitatis, quorum numerus fuit innumerabilis.

Istique autem profani et inimici Dei ita tenebant nos inclusos in urbe Antiochiae, ut multi mortui fuerint fame, quoniam parvus panis vendebatur uno bisantio, de vino non loquar. Equinas namque carnes aut asininas manducabant et vendebant. Vendebant quoque gallinam quindecim solidis, ovum duobus solidis, unam nucem uno denario. Omnia enim valde erant cara: folia fici, vitis et cardui omniumque arborum coquebant et manducabant, tantam famem immensam habebant. Alii coria caballorum et camelorum et asinorum atque boum seu bufalorum sicca decoquebant, et manducabant. Istas et multas anxietates ac angustias, quas nominare nequeo, passi sumus pro Christi nomine et Sancti Sepulchri via deliberanda. Tales quoque tribulationes et fames ac timores passi sumus per viginti sex dies.

[xxvii] Imprudens itaque Stephanus, Carnotensis comes, quem omnes nostri maiores elegerant ut esset ductor nostrorum, maxima se finxit deprimi infirmitate, priusquam Antiochia esset capta, turpiterque recessit in aliud castrum, quod vocatur Alexandreta. Nos itaque cotidie prestolabamur eum, quatinus subveniret nobis in adiutorio, qui eramus inclusi in urbe, salutifero carentes auxilio. At ille, postquam audivit gentem Turcorum circumcingentem et obsidentem nos, latenter ascendit super proximam montaneam quae stabat prope Antiochiam, viditque innumerabilia tentoria, vehementique captus timore recessit, fugitque festinanter cum suo exercitu. Veniens autem in suum castrum, exspoliavit illud, et celeri cursu retrovertitur.

Postquam vero venit obuiam imperatori ad Philomenam, seorsum vocauit eum secreto dicens: "Scias revera, quoniam capta est Antiochia et castrum minime captum est, nostrique omnes gravi oppressione obsessi sunt et, ut puto, a Turcis modo interfecti sunt. Revertere ergo retro quam citius potes, ne et ipsi inveniant te et hanc gentem quam tecum ducis."

Tunc imperator timore perterritus, clam vocavit Widonem, fratrem Boamundi, et quosdem alios, et ait illis: "Seniores, quid faciemus? Ecce omnes nostri districta obsessione impediti sunt, et forsitan in hac hora omnes a Turcorum manibus mortui sunt aut in captivitatem ducti, sicut iste infelix comes turpiter fugiens narrat. Si vultis, revertamur retro celeri cursu, ne et nos moriamur repentina morte, quemadmodum et illi mortui sunt."

Cum Wido, miles honestissimus, talia audisset fallacia, cum omnibus statim coepit plorare atque vehementissimo ululatu plangere, unaque voce omnes dicebant: "O Deus verus, trinus et unus, quamobrem haec fieri permisisti? Cur populum sequentem te in manibus inimicorum incidere permisisti et viam tui itineris tuique Sepulchri liberare volentes tam cito dimisisti? Certe si verum est hoc verbum, quod ab istis nequissimis audivimus, nos et alii Christiani derelinquemus te, nec te amplius rememorabimur, et unus ex nobis non audebit ulterius invocare nomen tuum." Et fuit hic sermo maestissimus in tota militia, ita ut nullus illorum sive episcopus sive abbas seu clericus seu laicus, auderet invocare Christi nomen per plures dies.

Nemo namque poterat consolari Widonem plorantem et ferientem se manibus suosque frangentem digitos et dicentem: ’Heu mihi! Domine mi Boamunde, honor et decus totius mundi, quem omnis mundus timebat et amabat! Heu mihi tristis! Non merui dolens tuam videre honestissimam speciem, qui nullam rem magis uidere desiderabam. Quis mihi det ut ego moriar pro te, dulcissime amice et domine? Cur ego ex utero matris meae exiens, non statim mortuus fui? Cur ad hanc lugubrem diem perveni? Cur non demersus fui in mare? Cur non ex equo cecidi fracto collo, ut recepissem repentinum interitum? Utinam tecum recepissem felix martyrium, ut cernerem te gloriosissimum suscepisse finem!"

Cumque omnes cucurrissent ad eum, quatinus consolarentur eum, ut iam finem daret planctui, in se reversus ait: "Forsitan creditis huic semicano imprudenti militi? Unquam vere non audivi loqui de militia aliqua, quam idem fecisset. Sed turpiter et inhoneste recedit sicut nequissimus et infelix, et quicquid miser nuntiat, sciatis falsum esse."

Interea iussit imperator suis hominibus dicens: "Ite et conducite omnes homines istius terrae in Bulgariam, et explorate et devastate universa loca, ut, cum venerint Turci, nihil possint hic reperire." Voluissent noluissent nostri, reversi sunt retrorsum dolentes amarissime usque ad mortem; fueruntque mortui multi ex peregrinis languentes nec valentes fortiter militiam sequi; remanebantque morientes in via. Omnes vero alii reversi sunt Constantinopolim.

[xxviii] Nos igitur, auditis sermonibus illius, qui nobis Christi revelationem retulit per verba apostoli, statim festinantes pervenimus ad locum in Sancti Petri ecclesia, quem ille demonstraverat. Et foderunt ibi tredecim homines a mane usque ad vesperam, sicque homo ille invenit lanceam, sicut indicaverat, et acceperunt illam cum magno gaudio et timore; fuitque orta immensa laetitia in tota urbe. Ab illa hora accepimus inter nos consilium belli.

Porro statuerunt omnes maiores nostri concilium, quatinus nuntium mitterent ad inimicos Christi Turcos, qui per aliquem interpretem interrogaret eos securo eloquio dicens: "Quamobrem superbissime in Christianorum introissent terram, et cur castrametati sint et quare Christi servos occidant et conquassent." Cumque iam finis esset dictis, invenerunt quosdam viros, Petrum scilicet Heremitam et Herluinum, illisque dixerunt haec omnia: "Ite ad exsecratum Turcorum exercitum et diligenter narrate eis haec omnia, interrogantes eos, cur audacter et superbissime introierint terram Christianorum et nostram."

His dictis recesserunt nuntii veneruntque ad profanum collegium, dicentes omnia missa verba Curbaram et aliis ita: "Satis multumque mirantur nostri maiores et seniores, quamobrem temere ac superbissime in Christianorum introistis terram et illorum. Putamus forsitan et credimus, quia huc ideo venistis, ut per omnia vultis effici Christiani; aut propterea igitur huc venistis, ut per omnia Christianos afficiatis? Rogant vos igitur omnes pariter nostri maiores, ut velociter recedatis a terra Dei et Christianorum, quam beatus Petrus apostolus iam dudum praedicando ad Christi culturam convertit. At illi permittunt adhuc vobiscum deduci omnia vestra: scilicet equos et mulos, et asinos et camelos; oves quoque et boves, et omnia alia ornamenta permittunt vobiscum quocumque volueritis ferre."

Tunc Curbaram princeps militiae Soldani Persidis, cum omnibus aliis, pleni superbia, feroci responderunt sermone: "Deum vestrum et vestram christianitatem nec optamus nec volumus, vosque cum illis omnino respuimus. Huc usque iam venimus, eo quod valde miramur, quamobrem seniores ac maiores quos memoratis, cur terram, quam abstulimus effeminatis gentibus, illi vocant esse suam. Vultis namque scire quid vobis dicimus? Revertimini ergo quantocius, et dicite vestris senioribus, quia, si per omnia cupiunt effici Turci et Deum vestrum, quem vos inclini colitis, abnegare volunt et leges vestras spernere, nos illis hanc et satis plus dabimus de terra, et civitates et castella; adhuc autem quod nemo vestrorum remanebit pedes, sed erunt omnes milites sicut et nos sumus; et habebimus semper eos in summa amicitia. Sin autem, sciant se per omnia capitalem subire sententiam, aut deducti in vinculis Corrozanam in captivitate perpetua servient nobis nostrisque infantibus per sempiterna tempora."

Nuntii vero nostri velociter reversi sunt retrorsum, referentes omnia quae respondisset eis gens crudelissima. Fertur Herluinus utramque scisse linguam fuitque interpres Petro Heremitae. Interea exercitus noster in utraque tremefactus parte ignorabat quid faceret: ex una enim parte coangustabat eos cruciabilis fames, in alia constringebat timor Turcorum.

[xxix] Tandem triduanis expletis ieiuniis, et processionibus celebratis ab una ecclesia in aliam, de peccatis suis confessi sunt et absoluti, fideliterque corpori et sanguini Christi communicaverunt: datisque eleemosynis fecerunt celebrari missas.

Deinde stabilitae sunt sex acies ex eis intra civitatem: in prima vero acie in primo videlicet capite, fuit Hugo Magnus cum Francigenis et Flandrensi comite; in secunda dux Godefridus cum suo exercitu; in tertia vero fuit Rotbertus Nortmannus cum suis militibus; in quarta fuit Podiensis episcopus, portans secum lanceam Salvatoris, cum sua gente et cum exercitu Raimundi comitis Sancti Egidii, qui remansit sursum custodire castellum pro timore Turcorum, ne descenderent in civitatem; in quinta acie fuit Tancredus, Marchisi filius, cum sua gente; in sexta fuit etenim fuit vir sapiens Boamundus cum sua militia. Episcopi nostri et presbyteri et clerici ac monachi sacris vestibus induti nobiscum exierunt cum crucibus, orantes et deprecantes Dominum, ut nos salvos faceret et custodiret et ab omnibus malis eriperet. Alii stabant super murum portae, tenentes sacras cruces in manibus suis, signando et benedicendo nos. Ita nos ordinati et signo crucis protecti exivimus per portam, quae est ante Machomariam.

Postquam Curbaram vidit Francorum acies tam pulchre ordinatas exire unam post aliam, dixit: "Sinite eos exire, ut melius eos habeamus in potestate nostra." Postquam vero fuerunt foris de urbe viditque Curbaram ingentem Francorum gentem, valde timuit. Mox mandavit suo ammiralio, qui omnia habebat in custodia, ut si ille videret ignem accensum in capite hostis, protinus praeconari faceret, omnem exercitum redire, sciens Turcos amisisse bellum. Continuo Curbaram coepit paulatim redire retro contra montaneam; nostrique paulatim persequebantur illos. Denique divisi sunt Turci; una pars ivit contra mare, et alii steterunt illic, putantes nostros includere inter se. Videntes hoc nostri, fecerunt similiter.

Illic fuit ordinata acies septena ex acie ducis Godefridi et comitis Nortmanniae, et caput illius fuit comes Reinaldus. Hanc miserunt obviam Turcis, qui veniebant a mari. Turci autem proeliati sunt cum illis, et sagittando multos occiderunt ex nostris.

Aliae autem turmae ordinatae sunt a flumine usque ad montaneam, quod distat per duo miliaria. Coeperunt vero turmae ex utraque parte exire, nostrosque undique circumcingere iaculando, sagittando, vulnerando. Exibant quoque de montaneis innumerabiles exercitus, habentes equos albos, quorum vexilla omnia erant alba. Videntes itaque nostri hunc exercitum, ignorabant penitus quid hoc esset et qui essent, donec cognoverunt esse adiutorium Christi, cuius ductores fuerunt Sancti Georgius, Mercurius et Demetrius. Haec verba credenda sunt, quia plures ex nostris viderunt.

Turci autem, qui stabant in parte maris, videntes, quod non possent sufferre amplius, miserunt ignem in herbam, ut videntes illi, qui erant in tentoriis, fugerent. At illi, cognoscentes illud signum, arripuerunt omnia honorabilia spolia et fugerunt.

Nostri vero paulatim militabant, ubi maxima virtus eorum erat, scilicet ad tentoria illorum. Dux Godefridus et Flandrensis comes et Hugo Magnus equitabant iuxta aquam, ubi virtus illorum erat. Isti primitus signo crucis muniti unanimiter invaserunt illos. Videntes hoc aliae acies, simili modo invaserunt illos, exclamauerunt autem Persae et Turci. Nos itaque invocantes Deum vivum et verum equitavimus contra illos et in nomine Iesu Christi et Sancti Sepulchri incepimus bellum et Deo iuvante devicimus eos.

Turci uero tremefacti arripuerunt fugam, nostrique illos persequebantur iuxta tentoria. Itaque milites Christi magis amabant persequi illos, quam ulla spolia quaerere. Et persecuti sunt eos usque ad Pontem Farreum ac deinde usque ad castellum Tancredi. Illi vero dimiserunt ibi papiliones suos et aurum et argentum multaque ornamenta, oves quoque et boves, equos et mulos, camelos et asinos, frumentum et vinum, farinam et alia multa quae nobis erant necessaria.

Hermenii et Surani, qui habitabant in illis partibus, audientes nos superasse Turcos, cucurrerunt ad montaneam obviantes illis, et quantos comprehenderunt ex illis interfecerunt. Nos autem revertentes ad civitatem cum magno gaudio laudavimus et benediximus Deum, qui victoriam dedit populo suo.

Ammiralius itaque, qui castellum custodiebat, videns Curbaram et omnes alios fugientes e campo ante Francorum exercitum, magis timuit: statim vero cum magna festinatione petebat Francorum vexilla. Comes igitur Sancti Egidii qui illic astabat ante castellum, iussit ei portari suum vexillum. Ille autem accepit illud et diligenter misit in turrim. Statim dixerunt Longobardi, qui illic stabant: "Hoc vexillum non est Boamundi." Interrogavit ille et dixit: "Cuius est?" Qui dixerunt: "Sancti Egidii comitis." Accessit ille et apprehenso vexillo reddidit comiti.

Ipsa vero hora venit vir venerabilis Boamundus deditque illi suum vexillum; ille autem illud accepit cum magno gaudio; et iniit pactum cum domino Boamundo, ut pagani, qui vellent Christianitatem recipere, essent cum eo, et qui vellent abire, sanos et absque ulla laesione abire permitteret. Consensit ille quicquid ammiralius postulavit, et continuo misit suos servientes in castellum. Non post multos dies baptizatus est ammiralius cum illis, qui Christum recognoscere maluerunt. Illos vero, qui suas voluerunt tenere leges, fecit dominus Boamundus conduci in Saracenorum terram.

Hoc bellum factum est in IV kalendas Iulii, in vigilia apostolorum Petri et Pauli; regnante domino nostro Iesu Christo, cui est honor et gloria in sempiterna secula. Amen.

[Explicit liber IX. Incipit liber X.]
