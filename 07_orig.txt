[xviīī] Reversī sunt nostrī, agente Deō, triumphantēs et gaudentēs dē triumphō, quem in diē illō habuērunt dēvictīs inimīcīs, quī sunt per omnia superātī, semper fugientēs, hūc et illūc vagantēs et errantēs, aliī in Corrozānam, aliī vērō in Saracēnōrum introiērunt terram.

Videntēs autem nostrī maiōrēs, quod male tractārent et cōnstringerent nōs inimīcī nostrī, quī erant in cīvitāte, diē ac nocte invigilantēs et īnsidiantēs, quā parte nōs laedere possent, congregātī in ūnum dīxērunt: "Priusquam perdāmus gentem nostram, faciāmus castrum ad Machumāriam, quae est ante portam urbis, ubi pōns est; ibique forsitan poterimus nostrōs cōnstringere inimīcōs." Cōnsēnsērunt omnēs et laudāvērunt, quod bonum esset ad faciendum. Comes dē Sānctō Egidīō prīmus dīxit: "Ēstote mihi in adiūtōrium ad faciendum castrum, et ego mūniam ac servābō." Respondit Boamundus: "Sī vōs vultis et aliī seniōrēs laudant, ībō vōbīscum ad Portum Sānctī Simeōnis dīligenter condūcere illōs quī illīc sunt hominēs, ut peragant hoc opus; aliī, quī sunt remānsūrī, mūniant sē undique ad dēfendendum, sī forte inimīcī nostrī et Deī exierint dē cīvitāte, et in illō locō sint omnēs congregātī in ūnum, licet ubi nōs dēmōnstrārēmus." Factumque est ita.

Comes igitur et Boamundus perrēxērunt ad Sānctī Simeōnis portum. Nōs vērō, quī remānsimus congregātī in ūnum, castrum incipiēbāmus, dum Turcī praeparāvērunt sē īlicō et exiērunt extrā cīvitātem obviam nōbīs ad proelium. Sīc itaque irruērunt super nōs et mīsērunt nostrōs in fugam, occīdēruntque plūrēs ex nostrīs, unde trīstēs valdē fuimus.

Crāstinā autem diē videntēs Turcī, quod maiōrēs nostrī dēessent et quod preterītā diē īvissent ad portum, preparāvērunt sē et iērunt obviam illīs venientibus ē portū. Tunc videntēs comitem et Boamundum venientēs et condūcentēs illam gentem, mox coepērunt strīdere et garrīre ac clāmāre vehementissimō clāmōre, circumcingendō undique nostrōs iaculandō, sagittandō, vulnerandō, et crūdēliter dētruncandō. Nam tam ācriter invāsērunt nostrōs, ut illī inīrent fugam per maximam montaneam et ubi viā eundī patēbat; quī potuit celerī sē gressū expedīre, ēvāsit vīvus, quī vērō fugere nequīvit, mortem suscēpit. Fuēruntque in illā diē martyrīzātī ex nostrīs mīlitibus seu peditibus plūs quam mīlle, quī, ut crēdimus, in caelum laetantēs ascendērunt atque candidātī ferentēs stolam receptī martyriī, glōrificantēs et magnificantēs Dominum Deum nostrum trīnum et ūnum, in quō fēlīciter triumphābant et dīcēbant concordābilī vōce: "Quārē nōn dēfendis sanguinem nostrum, quī hodiē prō tuō nōmine effūsus est?"

Itaque Boamundus viam, quam tenuerant, nōn tenuit, sed celerius cum paucīs mīlitibus ad nōs venit, quī erāmus in ūnum congregātī. Tunc nōs accēnsī occīsiōne nostrōrum, Chrīstī nōmine invocātō, et Sānctī Sepulchrī cōnfīdentēs itinere, iūnctī simul pervēnimus contrā eōs ad bellum, eōsque invāsimus ūnō corde et animō. Stābant vērō inimīcī Deī et nostrī undique iam stupefactī et vehementer perterritī, putantēs nostrōs sē dēvincere et occīdere, sīcut fēcerant gentem comitis et Boamundī. Sed Deus omnipotēns hoc illīs nōn permīsit. Mīlitēs igitur vērī Deī undique signō crucis armātī irruērunt ācriter super illōs et fortiter invāsērunt; illī autem celeriter fūgērunt, per medium angustī pontis ad illōrum introitum.

Illī quī vīvī nequīuērunt trānsīre pontem prae nimiā multitūdine gentium et caballōrum, ibi recēpērunt sempiternum interitum et reddidērunt īnfēlīcēs animās Diabolō et Sathānae ministrīs. Nōs itaque illōs superāvimus, impellentēs in flūmen et dēicientēs. Unda vērō rapidī flūminis undique vidēbātur fluere rubea Turcōrum sanguine. Et sī forte aliquis eōrum voluisset rēptāre super pontīs columnās, aut natandō ad terram mōlīrētur exīre, vulnerātus est ā nostrīs, undique stantibus super rīpam flūminis.

Rūmor quoque et clāmor nostrōrum et illōrum resonābat ad caelum. Pluviae tēlōrum et sagittārum tegēbant polum, et clāritātem diēī; altae vōcēs intus et extrā. Mulierēs Chrīstiānae urbis veniēbant ad mūrī fenestrās, spectantēs misera fāta Turcōrum et occultē plaudēbant manibus, sīcut mōs erat illārum. Hermenīī et Surānī iussū maiōrum Turcōrum invītī seu spontāneī sagittās iaciēbant forās ad nōs.

Mortuī sunt etiam in animā et corpore duodecim ammiralīī dē Turcōrum agmine in proeliō illō, et aliī prūdentissimōrum et fortiōrum mīlitum, quī melius cīvitātem pugnandō dēfendēbant; numerus quōrum fuit mīlle et quīngentī. Aliī quī remānserant vīvī, iam amplius nōn audēbant clāmitāre vel garrīre in diē sīve in nocte, sīcut ante solēbant. Omnēs itaque nōs vel illōs sōlummodo sēparāvit nox, noxque dīvīsit utrōsque in proeliandō, iaculandō, spīculandō, sagittandō. Sīc superātī sunt inimīcī nostrī virtūte Deī et Sānctī Sepulchrī, et ulterius nōn valuērunt tālem virtūtem habēre, neque in vōce neque in opere sīcuti prius.

Nōs itaque valdē fuimus refectī in illā diē dē illōrum equīs et dē aliīs multīs rēbus, quae satis erant nōbīs necessāriae.

Crāstinā vērō diē, summō dīlūculō, exiērunt aliī Turcī dē cīvitāte et colligērunt omnia cadāvera fētentia Turcōrum mortuōrum, quae reperīre potuērunt super rīpam flūminis, exceptīs illīs, quae in alveō latēbant eiusdem flūminis; et sepeliērunt ad Machumāriam, quae est ultrā pontem ante portam urbis, simulque illīs cōnsepeliērunt pallia, bisantēōs aureōs, arcūs, sagittās, et alia plūrima īnstrūmenta, quae nōmināre nequīmus. Audientēs itaque nostrī quod humāssent mortuōs suōs Turcī, omnēs sēsē praeparāvērunt, et vēnērunt festīnantēs ad diabolicum ātrium et iussērunt dēsepelīrī et frangī tumbās eōrum et trahī eōs extrā sepulchra. Et ēiēcērunt omnia cadāvera eōrum in quandam foveam et dēportāvērunt caesa capita ad tentōria nostra, quātinus perfectē scīrētur eōrum numerus, exceptō quod onerāverant quattuor equōs nūnciīs Ammiralīī Babylōniae et miserant ad mare. Quod videntēs Turcī doluērunt nimis fuēruntque trīstēs usque ad necem; nam cotīdiē dolentēs, nihil aliud agēbant nisi flēre et ululāre.

Tertia vērō diē coepimus simul iūnctī cum gaudiō magnō aedificāre castrum suprādictum, dē lapidibus scīlicet, quōs abstrāximus dē tumulīs Turcōrum. Perāctō itaque castrō, mox coepimus ex omnī parte coangustāre inimīcōs nostrōs, quōrum superbia ad nihilum iam erat redācta. Nōs autem sēcūrē ambulābāmus hūc et illūc, ad portam et ad montanēās, laudantēs et glōrificantēs Dominum Deum nostrum, cui est honor et glōria per omnia saecula saeculōrum. Āmēn.
