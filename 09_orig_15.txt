Inter haec Willelmus dē Grentamasnil et Albericus frāter eius et Widō Trursellus et Lambertus Pauper, istī omnēs timōre perterritī dē hesternō bellō, quod dūrāverat usque ad vesperam, nocte latenter dēmissī sunt per mūrum, fugientēs pedibus contrā mare, ita ut neque in manibus neque in pedibus remanēret aliquid nisi sōlummodo ossa. Multīque aliī fūgērunt cum illīs, quōs nesciō.

Venientēs igitur ad nāvēs, quae erant ad Portum Sānctī Simeonīs, dīxērunt nautīs: "Quid hīc, miserī, stātis? Omnēs nostrī mortuī sunt et nōs mortem vix ēvāsimus, quia exercitus Turcōrum undique obsident aliōs in urbe." At illī audientēs tālia stābant stupefactī, ac timōre perterritī cucurrērunt ad nāvēs et mīsērunt sē in mare. Deinde supervenientēs Turcī, quōs invēnērunt, occīdērunt, et nāvēs quae in alveō flūminis remānserant, combussērunt īgnī et apprehendērunt spolia eōrum.
