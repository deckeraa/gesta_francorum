Epīscopī vērō et presbitērī cōnfortābant nostrōs et commonēbant nē dēficerent, dīcentēs: "Ēstote ubīque fortēs in fide Chrīstī et nōlīte eōs timēre quī vōs persequuntur, sīcut Dominus dīcit: 'Nōlīte timēre eōs quī corpus occīdunt; animam vērō nōn possunt occīdere.'" Haec trībulātiō fuit per octo diēs. Dēnique dominus Alamannōrum Reinaldus concordātus est cum Turcīs, ut trāderet sociōs illīs, et fingēns sē exīre ad bellum, fugit ad illōs et multī cum eō. Illī autem quī Deum negāre nōluērunt, capitālem sententiam suscēpērunt; aliōs quōs cēpērunt vīvōs adinvicem dīvīsērunt quasi ovēs; aliōs mīsērunt ad signum et sagittābant eōs; aliōs vēndēbant et dōnābant quasi animalia. Quīdam condūcēbant suōs in domum suam, aliōs in Corosānum, aliōs in Antiochīam, aliōs in Aleph, aut ubi ipsī manēbant. Istī prīmō fēlīx accēpērunt martirium prō nōmine Dominī Iēsu.
