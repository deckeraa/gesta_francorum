GESTA FRANCORUM
LIBER III

[īx] Intereā redditā cīvitāte et Turcīs dēductīs Cōnstantīnopolim, unde imperātor magis magisque gāvīsus quod cīvitās reddita sit eius potestātī, iussit maximās elemosīnās ērogārī nostrīs pauperibus. Dēnique prīmā diē quā recessimus ā cīvitāte, vēnimus ad quemdam pontem, ibique mānsimus per duōs diēs. Tertia autem diē, priusquam lūx coepisset orīrī, surrēxērunt nostrī; et quia nox erat nōn vīdērunt tenēre ūnam viam, sed sunt dīvīsī per duo agmina, et vēnērunt dīvīsī per duōs diēs. In ūnō agmine fuit vir Boamundus, et Rotbertus Normannus, et prūdēns Tancredus, et aliī plūrēs. In aliō fuit comes Sānctī Egidīī, et dux Godefridus, et Podiēnsis epīscopus, et Hugō Magnus, comesque Flandrēnsis, et aliī plūrēs.

Tertia vērō diē irruērunt Turcī vehementer super Boamundum, et eōs quī cum ipsō erant. Continuō Turcī coepērunt strīdere et garrīre ac clāmāre, excelsā vōce dīcentēs diabolicum sonum nesciō quōmodo in suā linguā. Sapiēns vir Boamundus vidēns innumerābilēs Turcōs procul, strīdentēs et clāmantēs demoniaca vōce, prōtinus iussit omnēs mīlitēs dēscendere, et tentōria celeriter extendere. Priusquam tentōria fuissent extēnsa, rūrsus dīxit omnibus mīlitibus: "Seniōrēs et fortissimī mīlitēs Chrīstī, ecce modo bellum angustum est undique circā nōs. Igitur omnēs mīlitēs eant virīliter obviam illīs, et peditēs prūdenter et citius extendant tentōria."

Postquam vērō hoc tōtum factum est, Turcī undique iam erant circumcingentēs nōs, dīmicandō et iaculandō, ac spīculandō, et mīrābiliter longē lātēque sagittandō. Nōs itaque quamquam nequīvimus resistere illīs, neque sufferre pondus tantōrum hostium, tamen pertulimus illūc ūnanimiter gradum. Fēminae quoque nostrae in illā diē fuērunt nōbīs in maximō refugiō, quae afferēbant ad bibendum aquam nostrīs preliātōribus, et fortiter semper cōnfortābant illōs, pugnantēs et dēfendentēs. Vir itaque sapiēns Boamundus prōtinus mandāvit aliīs, scīlicet comitī dē Sānctō Egidīō, et ducī Godefridō, et Hugōnī Magnō, atque Podiēnsī epīscopō, aliīsque omnibus Chrīstī mīlitibus, quō festīnent, et ad bellum citius approximent, dīcēns: "Et sī hodiē luctārī volunt, virīliter veniant." Dux itaque Godefridus audāx et fortis, ac Hugō Magnus simul vēnērunt prius cum suīs exercitibus; epīscopus quoque Podiēnsis prōsequūtus est illōs, ūna cum suō exercitū, et comes dē Sānctō Egidīō iuxtā illōs cum magnā gente.

Mīrābantur ergō nostrī valdē unde esset exorta tanta multitūdō Turcōrum, et Arabum et Saracēnōrum, et aliōrum quōs ēnumerāre ignōrō; quia paene onmēs montēs et collēs et vallēs et omnia plāna loca intus et extrā undique erant cooperta dē illā excommūnicātā generātiōne. Factus est itaque sermō sēcrētus inter nōs laudantēs et cōnsulentēs atque dīcentēs: "Ēstote omnimodō ūnanimēs in fide Chrīstī et Sānctae Crucis victōriā, quia hodiē omnēs dīvitēs sī Deō placet effectī eritis."

Continuō fuērunt ōrdinātae nostrōrum aciēs. In sinistrā parte fuit vir sapiēns Boamundus, et Rotbertus Nortmannus, et prūdēns Tancredus, ac Robertus dē Ānsā et Richardus dē Prīncipātū. Epīscopus vērō Podiēnsis venit per alteram montānam, undique circumcingēns incrēdulōs Turcōs. In sinistrā quoque parte equitāvit fortissimus mīles Raimundus comes dē Sānctō Egidīō. In dexterā vērō parte fuit dux Godefridus, et accrrimus mīles Flandrēnsis comes, et Hugō Magnus, et aliī plūrēs, quōrum nōmina ignōrō.

Statim autem venientibus mīlitibus nostrīs, Turcī et Ārabēs, et Saracēnī et Agulānī omnēsque barbarae nātiōnēs dedērunt vēlōciter fugam, per compendia montium et per plāna loca. Erat autem numerus Turcōrum, Persārum, Pūblicānōrum, Saracēnōrum, Agulānōrum, aliōrumque pāgānōrum trecenta sexāgintā mīlia extrā Ārabēs, quōrum numerum nēmō scit nisi sōlus Deus. Fūgērunt vērō nimis vēlōciter ad sua tentōria, ibique eōs diū morārī nōn licuit. Iterum vērō arripuērunt fugam, nōsque illōs persecūtī sumus occidentēs tōta ūnā diē. Et accēpimus spolia multa, aurum, argentum, equōs et asinōs, camēlōs, ovēs, et bovēs et plūrima alia quae ignōrāmus. Et nisi Dominus fuisset nōbīscum in bellō, et aliam cito nōbīs mīsisset aciem, nūllus nostrōrum ēvāsisset, quia ab hōrā tertiā usque in hōram nōnam perdūrāvit haec pugna. Sed omnipotēns Deus pius et misericors quī nōn permīsit suōs mīlitēs perīre, nec in manibus inimīcōrum incīdere, festīne nōbīs adiūtōrium mīsit. Sed fuērunt illīc mortuī duo ex nostrīs mīlitēs honōrābilēs, scīlicet Gosfredus dē Monte Scabiōsō, et Willelmus Marchisi fīlius frāter Tancredī, aliīque mīlitēs et peditēs quōrum nōmina ignōrō.

Quis unquam tam sapiēns aut doctus audēbit dēscrībere prūdentiam mīlitiamque et fortitūdinem Turcōrum? Quī putābant terrēre gentem Francōrum minīs suārum sagittārum, sīcut terruērunt Ārabēs, Saracēnōs, et Hermēniōs, Suranīōs et Grecōs. Sed sī Deō placet nunquam tantum valēbunt, quantum nostrī. Vērumtamen dīcunt sē esse dē Francōrum generātiōne, et quia nūllus homō nātūrāliter dēbet esse mīles nisi Francī et illī. Vēritātem dīcam quam nēmō audēbit prohibēre. Certē sī in fide Chrīstī et Chrīstiānitāte sānctā semper firmī fuissent, et ūnum Deum in trīnitāte cōnfitērī voluissent Deīque Fīlium nātum dē Virgine mātre, passum, et resurrēxisse ā mortuīs et in caelum ascendisse suīs cernentibus discipulīs, cōnsōlātiōnemque Sānctī Spīritus perfectē mīsisse; et eum in caelō et in terrā rēgnantem rēcta mente et fide crēdidissent, ipsīs potentiōrēs vel fortiōrēs vel bellōrum ingeniōsissimōs nūllus invenīre potuisset. Et tamen grātia Deī vīctī sunt ā nostrīs. Hoc bellum est factum, prīmō diē Iūliī.

Explicit liber III. Incipit IIII.
