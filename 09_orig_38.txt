Aliae autem turmae ōrdinātae sunt ā flūmine usque ad montāneam, quod distat per duo mīliāria. Coepērunt vērō turmae ex utrāque parte exīre, nostrōsque undique circumcingere iaculandō, sagittandō, vulnerandō. Exībant quoque dē montāneīs innumerābilēs exercitūs, habentēs equōs albōs, quōrum vēxilla omnia erant alba. Videntēs itaque nostrī hunc exercitum, īgnōrābant penitus quid hoc esset et quī essent, dōnec cognōvērunt esse adiūtōrium Chrīstī, cuius ductōrēs fuērunt Sānctī Georgius, Mercurius et Dēmētrius. Haec verba crēdenda sunt, quia plūrēs ex nostrīs vīdērunt.

Turcī autem, quī stābant in parte maris, videntēs, quod nōn possent sufferre amplius, mīsērunt īgnem in herbam, ut videntēs illī, quī erant in tentōriīs, fugerent. At illī, cognōscentēs illud signum, arripuērunt omnia honōrābilia spolia et fūgērunt.
