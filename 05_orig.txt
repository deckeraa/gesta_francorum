Cum coepissēmus appropinquāre ad Pontem Farreum, cursōrēs nostrī, quī semper solēbant nōs praecēdere, invēnērunt Turcōs innumerābilēs congregātōs obviam eīs, quī dare adiūtōrium Antiochīae festīnābant. Irruentēs igitur nostrī ūnō corde et mente super illōs, superāvērunt Turcōs. Cōnsternātī sunt barbarī dedēruntque fugam, et multī mortuī sunt ex eīs in ipsō certāmine. Nostrī igitur superantēs illōs, Deī grātia, accēpērunt spolia multa, equōs, camēlōs, mūlōs, asinōs, onustōs frūmentō et vīnō.

Venientēs dēnique nostrī, castramētātī sunt super rīpam flūminis. Prōtinus vir sapiēns Boamundus cum quāttuor mīlibus mīlitum vēnit ante portam cīvitātis vigilāre, sī forte aliquis nocte latenter exīret aut intrāret cīvitātem. Crāstinā vērō diē pervēnērunt usque ad Antiochīam mediā diē, in quārta fēriā quae est XIĪ kalendās Novembrīs, et obsēdimus mīrābiliter trēs portās cīvitātis, quoniam in aliā parte dēerat nōbīs locus obsīdendī, quia alta et nimis angusta montāna nōs coartābat.

Tantum autem timēbant nōs undique inimīcī nostrī Turcī, quī erant intus in urbe, ut nēmō eōrum audēret offendere aliquem ex nostrīs, ferē per spatium diērum quīndecim. Mox hospitantēs nōs circā Antiochīam repperimus illīc omnem abundantiam, vidēlicet vīneās undique plēnās, foveās plēnās frūmentō, arborēs refertās pōmīs, et alia multa bona corporibus ūtilia.

Hermēniī et Suriānī, quī erant intus in urbe, exeuntēs et ostendentēs sēsē fugere, cotīdiē erant nōbīscum, sed eōrum uxōrēs in cīvitāte. Illī vērō ingeniōsē investīgābant nostrum esse nostramque quālitātem, referēbantque omnia hīs excommūnicātis, quī erant in urbe inclūsī. Postquam vērō Turcī fuērunt ēdoctī dē nostrā essentiā, coepērunt paulātim dē urbe exīre, nostrōs peregrīnōs undique coangustāre, nōn sōlum ex ūnā parte, sed undique erant latentēs obviam nōbīs ad mare et ad montānam.

Erat autem nōn longē castrum cui nōmen Aregh, ubi erant congregātī multī Turcī fortissimī, quī frequenter conturbābant nostrōs. Audientēs itaque nostrī seniōrēs tālia, nimis doluērunt, mīsēruntque ex mīlitibus suīs quī dīligenter explōrārent locum ubi erant Turcī. Repertō igitur locō ubi latēbant, nostrī mīlitēs quī quaerēbant illōs obviant eīs. At nostrīs paulātim retrogredientibus, ubi sciēbant Boamundum esse cum suō exercitū, statim fuērunt illīc mortuī duo ex nostrīs. Hoc audiēns Boamundus surrēxit cum suīs ut fortissimus Chrīstī āthlētā, et barbarī irruērunt contrā illōs, eō quod nostrī erant paucī; tamen simul iūnctī iniērunt bellum. Mortuī sunt vērō multī ex nostrīs inimīcīs, et captī aliī ductī sunt ante portam urbis, ibique dēcollābantur, ut magis trīstēs fierent quī erant in urbe.

Exībant quidem aliī dē cīvitāte et ascendēbant in quamdam portam, et sagittābant nōs, ita ut sagittae eōrum caderent in dominī Boamundī platēam; et ūna mulier occubuit ictū sagittae.

Congregātī sunt itaque omnēs maiōrēs nostrī et ōrdināvērunt concilium dīcentēs: "Faciāmus castrum in vertice montis Maregart, quī mons est super hostem Boamundi, quō sēcūrī atque tūtī possīmus permanere de Turcōrum formīdine." Factō itaque castrō atque mūnītō, omnēs maiōrēs illud invicem cūstōdiēbant.

Iamiam coeperant frūmentum et omnia nūtrīmenta corporum nimis esse cāra ante Nātāle Dominī. Forās penitus nōn audēbāmus exīre, nihilque penitus in terrā Chrīstiānōrum invenīre poterāmus ad edendum. In Saracēnōrum namque terrā nēmō intrāre audēbat nisi cum magnā gente.

Ad ultimum statuērunt nostrī seniōrēs concilium, ōrdinandō quāliter regerent tantās gentēs. Invēnērunt in cōnsiliō, ut ūna pars nostrī īret dīligenter attrahere stīpendium, et ubīque cūstōdīre exercitum; alia quoque pars fīdūciāliter remanēret cūstōdīre hostem. Boamundus dēnique dīxit: "Seniōrēs et prūdentissimī mīlitēs, sī vultis et honestum et bonum vōbīs vidētur, ego erō cum Flandrensī comite, itūrus cum eō."

Celebrātis itaque glōriōsissimae solempnitātibus Nātīvitātis in diē lūnae secunda scīlicet fēriā ēgressī sunt illī et aliī plūs quam vīgintī mīlia mīlitum et peditum, ac sānī et incolumēs intrāvērunt terram Saracēnōrum.

Congregātī quippe erant multī Turcī et Ārabēs et Saracēnī, ab Hierusalem et Damascō et Aleph, et ab aliīs regiōnibus, quī veniēbant fortitūdinem Antiochīae dare. Audientēs itaque istī Chrīstiānōrum gentem conductam esse in illōrum terram, ilicō preparāvērunt sē ad bellum contrā Chrīstiānōs; atque summō dīlūculō vēnērunt in locum, ubi gēns nostra erat in ūnum. Dīvīsēruntque sē barbarī et fēcērunt duās aciēs, ūnam ante et aliam retrō, cupientēs ex omnī parte circumcingere nōs.

Ēgregius itaque comes Flandrēnsis, undique regimine fideī signōque crucis, quam fidēliter cotīdiē baiulābat armātus, occurrit illīs ūna cum Boamundō, irruēruntque nostrī ūnanimiter super illōs, quī statim arripuērunt fugam et festīnanter vertērunt retrō scapulās, ac mortuī sunt ex illīs plūrimī, nostrīque cēpērunt equōs eōrum et alia spolia. Aliī vērō, quī vīvī remānserant vēlōciter fūgērunt, et in īram perditiōnis abiērunt.

Nōs autem revertentēs cum magnō tripudiō, laudāvimus et magnificāvimus trīnum et ūnum Deum, quī vīvit et rēgnat nunc et in aevum. Āmēn.

Explicit liber V. Incipit liber VI.
