Audientēs itaque, quod inimīcī eōrum ab eīs omnīnō essent vincendī, prōtinus coepērunt sēsē vīvificāre et cōnfortābant sē adinvicem dīcentēs: "Expergīsciminī, et estōte ubīque fortēs ac prūdentēs, quoniam in proximō erit nōbīs Deus in adiūtōrium, et erit maximum refugium populō suō, quem respicit in maerōre manentem."

Turcī dēnique, quī erant seorsum in castellō, undique tam mīrābiliter coangustābant nōs, ut quādam diē inclūserint trēs mīlitēs ex nostrīs in turrim quae erat ante castellum. Exierant namque gentīlēs et irruerant super illōs tam ācriter, ut nequīrent sufferre pondus eōrum. Duo ex mīlitibus exiērunt dē turrī vulnerātī, et tertius per tōtum diem virīliter dēfendēbat sē dē Turcōrum invāsiōne tam prūdenter ut in ipsā diē duōs Turcōs strāverit super aditum mūrī caesīs hastīs. Nam trēs hastae dētruncātae sunt in illā diē in manibus suīs. Illī vērō accēpērunt capitālem sententiam. Erat nōmen illī Hugō li Forcenez, dē exercitū Gosfridī dē Monte Scabiōsō.
