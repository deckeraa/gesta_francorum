Tertiā vērō diē coepimus simul iūnctī cum gaudiō magnō aedificāre castrum suprādictum, dē lapidibus scīlicet, quōs abstrāximus dē tumulīs Turcōrum. Perāctō itaque castrō, mox coepimus ex omnī parte coangustāre inimīcōs nostrōs, quōrum superbia ad nihilum iam erat redācta. Nōs autem sēcūrē ambulābāmus hūc et illūc, ad portam et ad montanēās, laudantēs et glōrificantēs Dominum Deum nostrum, cui est honor et glōria per omnia saecula saeculōrum. Āmēn.
