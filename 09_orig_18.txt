Tunc alma Virgō et beātus Petrus cecidērunt ad pedēs eius, rogantēs eum et dēprecantēs, ut suum in hāc trībulātiōne adiuvāret populum. Dīxitque beātus Petrus: "Domine, per tot tempora tenuit pāgānōrum gēns domum meam, in quā multa et ineffābilia mala fēcērunt. Modo vērō expulsīs inimīcīs inde, Domine, laetantur angelī in caelīs." Dīxitque mihi Dominus: "Vāde ergō et dīc populō meō, ut revertātur ad mē, et ego revertar ad illum et īnfrā quīnque diēs mittam eī magnum adiūtōrium, et cotīdiē dēcantet respōnsōrium: 'Congregātī sunt', tōtum cum versū.

Seniōrēs, sī hoc nōn crēditis esse vērum, sinite modo mē in hanc scandere turrim, mittamque mē deorsum; sī vērō fuerō incolumis, crēdātis hoc esse vērum, sīn autem ūllam laesiōnem fuerō passūs, dēcollāte mē aut in īgnem prōicite mē." Tunc Podiēnsis epīscopus iussit ut adferrentur Ēvangelia et crux, quātinus iūrāret ille hoc esse vērum.
