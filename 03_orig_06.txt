Continuō fuērunt ōrdinātae nostrōrum aciēs. In sinistrā parte fuit vir sapiēns Boamundus, et Rotbertus Nortmannus, et prūdēns Tancredus, ac honestissimus mīles Robertus dē Ānsā, et inclītus Richardus dē Prīncipātū. Epīscopus vērō Podiēnsis vēnit per alteram montānam, undique circumcingēns incrēdulōs Turcōs; in sinistrā quoque parte equitāvit fortissimus mīles Raimundus, comes dē Sānctō Egidīō. In dexterā vērō parte fuit honorabilis dux Godefridus, et acerrimus mīles Flandrēnsis comes, et Hugō Magnus, et aliī plūrēs, quōrum nōmina ignōrō.

Statim autem venientibus mīlitibus nostrīs, Turcī et Ārabēs et Saracēnī et Angulānī et omnēs barbarae nātiōnēs dedērunt vēlōciter fugam, per compendia montium et per plāna loca. Erat autem numerus Turcōrum, Persārum, Pūblicānōrum, Saracēnōrum, Angulānōrum, aliōrumque pāgānōrum trecenta sexāgintā mīlia extrā Ārabēs, quōrum numerum nēmō scit nisi sōlus Deus.
