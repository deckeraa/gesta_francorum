Ait fīlius: "Sī ita est causa, cum eīs proeliārī nōn dēsinam." Itaque audiēns māter eius quod nūllō modō acquiēsceret cōnsiliīs suīs, maestissima recessit retrōrsum in Aleph, dēferēns sēcum cūncta spolia quae condūcere potuit.

Tertiā vērō diē armāvit sē Curbaram et maxima pars Turcōrum cum eō, vēnēruntque ad cīvitātem ex illā parte in quā erat castrum. Nōs autem putantēs resistere posse illīs, parāvimus bellum contrā eōs. Sed tam māgna fuit virtūs illōrum, quod nequīvimus illīs resistere; sīcque coāctī intrāvimus in cīvitātem, quibus fuit tam mīrābiliter arta et angusta porta, ut illīc fuerint multī mortuī oppressiōne aliōrum. Intereā aliī pugnābant extrā urbem, aliī intus, in quīntā fēriā per tōtum diem ūsque ad vesperam.
