Vidēns autem vir venerābilis Boamundus, quia nullātenus posset condūcere gentēs sūrsum in castellum ad bellum (nam quī erant inclūsī in domibus, timēbant aliī famē, aliī timōre Turcōrum), īrātus est valdē iussitque cōnfestim mittī ignem per urbem, in illā parte, in quā erat Cassiānī palātium. Quod videntēs illī, quī erant in cīvitāte, dērelīquērunt domōs et omnia quae habēbant, fugiēbantque aliī in castellum, aliī ad portam comitis Sānctī Egidīī, aliī ad portam ducis Godefridī, ūnusquisque ad suam gentem. Tunc nimia tempestās ventī subitō surrēxit, ita ut nēmō posset sē regere rēctum. Boamundus itaque vir sapiēns contrīstātus est valdē, timēns prō ecclēsiā Sānctī Petrī et Sānctae Mariae aliīsque ecclēsiīs. Haec īra dūrāvit ab hōrā tertiā ūsque in mediam noctem, fuēruntque cremātae ferē duo milia ecclēsiārum et domōrum. Veniente autem mediā nocte statim omnis feritās ignis cecidit.
