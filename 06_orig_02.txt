Ēgrediēbātur tunc vir prūdēns Boamundus cum suō exercitū dē terrā Saracēnōrum, vēnitque in Tancredi montānam, cōgitāns an forte ibi valēret invenīre aliquid quod potuisset dēferrī. Nam tōtam terram in expendīō miserant; aliī quippe invēnerant, aliī vērō vacuī redierant. Tunc vir sapiēns Boamundus increpāvit eōs dīcēns: "Ō īnfēlīx et miserrima gēns, Ō vīlissima omnium Chrīstiānōrum! Cūr tam celeriter vultis abīre? Sinite modo, sinite, usquequo erimus congregātī in ūnum, et nōlīte errāre sīcut ovēs nōn habentēs pāstōrem. Sī autem inimīcī nostrī invēnerint vōs errantēs, occīdent vōs, quia diē noctūque vigilant, ut vōs sine ductōre sēgregātōs sive sōlōs inveniant; vōsque cotīdiē occīdere et in captīvitātem dūcere labōrant." Cumque fīnis esset dictīs, rediit ad suam hostem, cum suīs plūs vacuīs quam onustīs.
