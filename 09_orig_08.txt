Māter vērō eiusdem Curbaram quae erat in Aleph cīvitāte, statim vēnit ad eum, dīxitque illī lacrimābiliter: "Fīlī, suntne vēra quae audiō?" Cui ait ille: "Quae?" Et dīxit illa: "Audīvī quia bellum vīs committere cum Francōrum gente." Ait ille: "Vērum omnīnō sciās." Dīxit illa: "Contestor tē, fīlī, per omnium Deōrum nōmina, et per tuam māgnam bonitātem, nē bellum cum Francīs committās, quoniam tū es mīles invictus, et tē ē campō ab aliquō victōre fugientem quisquam minimē invēnit.

Diffāmāta est tua mīlitia ubique, omnēsque prūdentēs mīlitēs audītō tuō nōmine contremīscunt. Satis scīmus, fīlī, quoniam tū es bellipotēns et fortis et bellōrum ingeniōsus, nūllaque gēns Chrīstiānōrum vel pāgānōrum ante tuum cōnspectum aliquam virtūtem habēre potuit; sed fugiēbant sōlummodo audītō tuō nōmine, sīcut ovēs ante leōnis furōrem fugiunt. Ideōque obsecrō tē, cārissime fīlī, ut meīs acquiēscās cōnsiliīs et nē unquam in tuō haesitet animō, aut in tuō inveniātur cōnsiliō, ut bellum velīs incipere cum Chrīstiānā gente."
