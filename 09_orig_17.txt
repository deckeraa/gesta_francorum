Cui respondī: "Nōn". Hīs dictīs, ecce appāruit integra crux in capite eius. Iterum ergō interrogāvit mē Dominus dīcēns: "Āgnōscis mē"? Cui dīxī: "Tē aliō modō nōn āgnōscō, nisi quia crucem in capite tuī cernō sīcut Salvātōris nostrī". Quī dīxit: "Ego sum". Statim cecidī ad pedēs eius, rogāns humiliter ut subvenīret nōbīs in oppressiōne illā, quae super nōs erat.

Respondit Dominus: "Bene adiūvī vōs, et āmodo adiuvābō. Ego permīsī vōs habēre Nīcēam cīvitātem, et omnia dēvincere bella, et condūxī vōs hūc usque, et condoluī vestrae miseriae, quam passī fuistis in obsidiōne Antiochīae. Ecce in auxiliō oportūnō mīsī vōs sānōs et incolumēs in cīvitātem; et ecce, multam prāvam dīlēctiōnem operantēs cum Chrīstiānīs et prāvīs pāgānīs mulieribus, unde immēnsus fētor ascendit in caelum."
