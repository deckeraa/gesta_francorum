Nōs dēnique, quī remānsimus, nequīvimus sufferre pondus armōrum illōrum; fēcimusque mūrum inter nōs et illōs, quem cūstōdiēbāmus diū noctūque. Intereā tantā oppressiōne fuimus oppressī, ut equōs et asinōs nostrōs mandūcārēmus.

Quōdam vērō diē stantibus nostrīs maiōribus sūrsum ante castellum trīstibus ac dolentibus, vēnit quīdam sacerdōs ad eōs et dīxit: "Seniōrēs, sī vōbīs placet, audītē rem quamdam, quam in vīsiōne vīdī: Cum nocte ūnā iacērem in ecclēsiā Sānctae Mariae, mātris Dominī nostrī Iēsū Chrīstī, appāruit mihi Salvātor mundī cum suā genitrīce et beātō Petrō, apostolōrum prīncipe, stetitque ante mē et dīxit mihi: "Agnōscis mē?"
