 [i] Cum iam appropinquasset ille terminus quem dominus Iesus cotidie suis demonstrat fidelibus, specialiter in evangelio dicens: "Si quis vult post me venire, abneget semetipsum et tollat crucem suam et sequatur me" facta est igitur motio valida per universas Galliarum regiones, ut si aliquis Deum studiose puroque corde et mente sequi desideraret, atque post ipsum crucem fideliter baiulare vellet, non pigritaretur Sancti Sepulchri viam celerius arripere.
 Apostolicus namque Romanae sedis ultra montanas partes quantocius profectus est cum suis archiepiscopis, episcopis, abbatibus, et presbiteris, coepitque subtiliter sermocinari et predicare, dicens, ut si quis animam suam salvam facere vellet, non dubitaret humiliter viam incipere Domini, ac si denariorum ei deesset copia, divina ei satis daret misericordia. 
 Ait namque domnus apostolicus 'Frātrēs, vōs oportet multa patī prō nōmine Chrīstī, vidēlicet miseriās, paupertātēs, nūditātēs, persecūtiōnēs, egestātēs, īnfirmitātēs, famēs, sitēs et alia huiusmodī, sīcuti Dominus ait suīs discipulīs: "Oportet vōs patī multa prō nōmine meō", et: "Nōlīte ērubēscere loquī ante faciēs hominum; ego vērō dabō vōbīs os et ēloquium", ac deinceps: "Persequētur vōs larga retribūtiō". Cumque iam hic sermō paulātim per ūniversās regiōnēs ac Galliārum patriās coepisset crebrēscere, Francī audientēs tālia prōtinus in dextrā crucem suēre scapulā, dīcentēs sēsē Chrīstī ūnanimiter sequī vestīgia, quibus dē manū erant redēmptī tartarea. Iamiamque Galliae suīs remōtae sunt domibus.

[iī] Fēcērunt dēnique Gallī trēs partēs. Ūna pars Francōrum in Hungāriae intrāvit regiōnem, scīlicet Petrus Heremīta, et dux Godefridus, et Balduīnus frāter eius, et Balduīnus comes dē Monte.  Istī potentissimī mīlitēs et aliī plūrēs quōs ignōrō vēnērunt per viam quam iamdūdum Karolus Magnus mīrificus rēx Franciae aptārī fēcit usque Cōnstantīnopolim.

Petrus vērō suprādictus prīmus venit Cōnstantīnopolim in kalendīs Augustī et cum eō maxima gēns Alamannōrum.
Illīc invēnit Lombardōs et Longobardōs et aliōs plūrēs congregātōs, quibus imperātor iusserat darī mercātum, sīcuti erat in cīvitāte, dīxitque illīs 'Nōlīte trānsmeāre Brāchium, dōnec veniat maxima Chrīstiānōrum virtūs, quoniam vōs tantī nōn estis, ut cum Turcīs preliārī valeātis.
Ipsīque Chrīstiānī nēquiter dēdūcēbant sē, quia palātia urbis sternēbant et ārdēbant, et auferēbant plumbum quō ecclēsiae erant coopertae et vēndēbant Graecīs.
Unde imperātor īrātus est iussitque eōs trānsmeāre Brāchium.
Postquam trānsfretāvērunt, nōn cessābant agere omnia mala, combūrentēs et dēvastantēs domōs et ecclēsiās.
Tandem pervēnērunt Nīcomēdīam, ubi dīvīsī sunt Lombardī et Longobardī, et Alamannī ā Francīs, quia Francī tumēbant superbia.
Ēlēgērunt Lombardī et Longobardī seniōrem super sē, cui nōmen Rainoldus, Alamannī similiter.
Et intrāvērunt in Romāniam et per quattuor diēs iērunt ultrā Nicēnam urbem invēnēruntque quoddam castrum cui nōmen Exerogorgō, quod erat vacuum gente.
Et apprehendērunt illud, in quā invēnērunt satis frūmentī et vīnī et carnis, et omnium bonōrum abundantiam.
Audientēs itaque Turcī quod Chrīstiānī essent in castrō, vēnērunt obsīdere illud.
Ante portam castrī erat puteus, et ad pedem castrī fōns vīvus, iuxtā quem exiit Rainaldus īnsidiārī Turcos.
Venientēs vērō Turcī in fēstō sānctī Michahēlis, invēnērunt Rainaldum et quī cum eō erant, occīdēruntque Turcī multōs ex eīs.
Aliī fūgērunt in castrum.
Quod cōnfestim Turcī obsēdērunt, eīsque aquam abstulērunt.
Fuēruntque nostrī in tantā afflīctiōne sītis, ut flebotomārent suōs equōs et asinōs, quōrum sanguinem bibēbant.
Aliī mittēbant zōnās atque panniculōs in piscīnam, et inde exprimēbant aquam in os suum.
Aliī mingēbant in pugillō alterīus, et bibēbant.
Aliī fodiēbant hūmidam terram, et supīnābant sē, terramque sternēbant super pectora sua, prō nimiā āriditāte sītis.
Epīscopī vērō et presbitērī cōnfortābant nostrōs et commonēbant nē dēficerent.
Haec trībulātiō fuit per octo diēs.
Dēnique dominus Alamannōrum concordātus est cum Turcīs, ut trāderet sociōs illīs, et fingēns sē exīre ad bellum, fugit ad illōs et multī cum eō.
Illī autem quī Deum negāre nōluērunt, capitālem sententiam suscēpērunt.
Aliōs quōs cēpērunt vīvōs adinvicem dīvīsērunt quasi ovēs.
Aliōs mīsērunt ad signum et sagittābant eōs; aliōs vēndēbant et dōnābant quasi animālia.
Quīdam condūcēbant suōs in domum suam, aliōs in Corosānum, aliōs in Antiochīam, aliōs in Aleph, aut ubi ipsī manēbant.
Istī prīmō fēlīx accēpērunt martirium prō nōmine Dominī Iēsu.

Audientēs dēnique Turcī quod Petrus Heremīta et Guualterius Sinehābere fuissent in Cyuītō, quae suprā Nicēnam urbem est, vēnērunt illūc cum magnō gaudiō ut occīderent illōs et eōs quī cum ipsīs erant.
Cumque vēnissent obviāvērunt Guualtēriō cum suīs, quōs Turcī mox occīdērunt.
Petrus vērō Heremita paulō ante ierat Cōnstantīnopolim, eō quod nequībat refrēnāre illam dīversam gentem, quae nec illum nec verba eius audīre volēbat.
Irruentēs vērō Turcī super eōs occīdērunt multōs ex eīs; aliōs inuēnērunt dormientēs, aliōs nūdōs, quōs onmēs necāvērunt, cum quibus quemdam sacerdōtem invēnērunt missam celebrantem, quem statim super altāre martirizāvērunt.
Illī vērō quī ēvādere potuērunt Cyuītō fūgērunt; aliī precipitābant sē in mare, aliī latēbant in silvīs et montānīs.
Turcī vērō persequentēs illōs in castrum adūnāvērunt ligna, ut eōs combūrerent cum castrō.
Chrīstiānī igitur quī in castrō erant mīsērunt ignem in ligna congregāta, et versūs ignis in Turcōs quōsdam eōrum concremāuit, sed ab illō incendiō Deus nostrōs tunc līberāvit.
Tandem Turcī apprehendērunt illōs vīvōs, dīvīsēruntque illōs sīcut prius fēcerant aliōs, et dispersērunt illōs per ūniversās regiōnēs hās, aliōs in Corosānum, aliōs in Persidem.
Hoc tōtum est factum in mēnse Octōbrī. Audiēns imperātor quod Turcī sīc dissipāssent nostrōs, gāvīsus est valdē, et mandāuit fēcitque eōs Brāchium trānsmeāre.
Postquam ultrā fuērunt, comparāuit omnia arma eōrum.

[iīī] Secunda vērō pars intrāvit in Sclaviniae partēs, scīlicet comes dē Sānctō Egidīō Raimundus et Podiēnsis epīscopus.
Tertia autem pars per antīquam Rōmae viam venit.
In hāc parte fuērunt Boamundus, et Richardus dē Prīncipātū, Rotbertus comes Flandrēnsis, Rotbertus Nortmannus, Hugō Magnus, Eurardus dē Puisātiō, Achardus dē Monte Merloi, Isuardus dē Musōne, et aliī plūrēs.
Deinde vēnērunt ad portum Brandosim aut Barim sīue Otrentum.
Hugō dēnique Magnus et Willelmus Marchīsī fīlius intrāvērunt mare ad portum Bārī, et trānsfretantēs vēnērunt Durachium.
Audiēns vērō dux illīus locī hōs prūdentissimōs virōs illīc esse applicātōs, mox mala cōgitātiō cor eius tetigit, illōsque apprehendit, ac iussit Cōnstantīnopolim imperātōrī cautē dūcī, quō eī fidēlitātem facerent.

Dux dēnique Godefridus prīmus omnium seniōrum Cōnstantīnopolim venit cum magnō exercitū, duōbus diēbus ante Dominī nostrī Nātāle, et hospitātus est extrā urbem, dōnec inīquus imperātor iussit eum hospitārī in burgō urbis.
Cumque fuisset hospitātus dux, sēcūrē mittēbat armigerōs suōs per singulōs diēs, ut paleās et alia equīs necessāria asportārent.
Et cum putārent exīre fīdūciāliter quō vellent, inīquus imperātor Alexius imperāuit Turcopōlīs et Pinzinacīs invādere illōs et occīdere.
Balduīnus itaque frāter ducis haec audiēns mīsit sē in īnsidiīs, tandemque invenit eōs occīdentēs gentem suam, eōsque invāsit fortī animō, ac Deō iuvante superāvit eōs.
Et apprehendēns sexāgintā ex eīs, partem occīdit, partem dūcī frātrī suō presentavit.
Quod cum audīsset imperātor, valdē īrātus est.
Vidēns vērō dux inde īrātum imperātōrem, exiit cum suīs dē burgō et hospitātus est extrā urbem.
Sērō autem factō, īnfēlīx imperātor iussit suīs exercitibus invādere ducem cum Chrīstī gente.
Quōs dux persequēns invictus cum Chrīstī mīlitibus septem ex illīs occīdit, persequendō aliōs usque ad portam cīvitātis.
Reversusque dux ad sua tentōria mānsit inibi per quīnque diēs, dōnec pactum iniit cum imperātōre, dīxitque illī imperātor ut trānsfretāret Brāchium sānctī Georgīī, permīsitque eum habēre omnem mercātum ibi sīcut est Cōnstantīnopolī; et pauperibus elemosīnam ērogāre, unde potuissent vīvere.

[iiii] At bellipotēns Boamundus quī erat in obsidiōne Malfī, Scafardī Pontīs, audiēns vēnisse innumerābilem gentem Chrīstiānōrum dē Francīs, itūram ad Dominī Sepulchrum, et parātam ad prēlium contrā gentem pāgānōrum, coepit dīligenter inquīrere quae arma pugnandī haec gēns dēferat, et quam ostēnsiōnem Chrīstī in viā portet, vel quod signum in certāmine sonet.
Cui per ōrdinem haec dicta sunt: 'Dēferunt arma ad bellum congrua, in dextrā vel inter utrāsque scapulās crucem Chrīstī baiulant; sonum vērō "Deus vult, Deus vult, Deus vult!" ūnā vōce conclāmant.
Mox Sānctō commōtus Spīritū, iussit preciosissimum pallium quod apud sē habēbat incīdī, tōtumque statim in crucēs expendit.
Coepit tunc ad eum vehementer concurrere maxima pars mīlitum quī erant in obsidiōne illa, adeō ut Rogerius comes paene sōlus remānserit, reversusque Siciliam dolēbat et merēbat quandōque gentem āmittere suam.
Dēnique reversus iterum in terram suam dominus Boamundus dīligenter honestāuit sēsē ad incipiendum Sānctī Sepulchrī iter.
Tandem trānsfretāvit mare cum suō exercitū, et cum eō Tancredus Marchīsī fīlius, et Richardus prīnceps, ac Rainulfus frāter eius, et Rotbertus dē Ānsā, et Hermannus dē Cannī, et Rotbertus dē Surdā Valle, et Robertus fīlius Tostānī, et Hunfredus fīlius Radulfī, et Ricardus fīlius comitis Rainulfī, et comes dē Russignōlō cum frātribus suīs, et Boellō Carnotēnsis, et Alberedus dē Cagnānō, et Hunfredus dē Monte Scabiōsō.
Hī omnēs trānsfretāuērunt ad Boamundī famulātum, et applicuērunt Bulgāriae partibus; ubi invēnērunt nimiam abundantiam frūmentī et vīnī et alimentōrum corporis.
Deinde dēscendentēs in vallem dē Andronopōlī; expectāvērunt gentem suam, dōnec omnēs pariter trānsfretāssent.
Tunc Boamundus ōrdināvit concilium cum gente suā, cōnfortāns et monēns omnēs ut bonī et humilēs essent; et nē depredārentur terram istam quia Chrīstiānōrum erat, et nēmō acciperet nisi quod eī sufficeret ad edendum.

Tunc exeuntēs inde, vēnērunt per nimiam plēnitūdinem dē vīllā in vīllam, dē cīvitāte in cīvitātem, dē castellō in castellum, quousque pervēnimus Castōriam; ibique Nātīvitātem Dominī sōlemniter celebrāuimus; fuimusque ibi per plūrēs diēs, et quesiuimus mercātum, sed ipsī nōluērunt nōbīs assentīre, eō quod valdē timēbant nōs, nōn putantēs nōs esse peregrīnōs, sed velle populārī terram et occīdere illōs.
Quāpropter apprehendēbāmus bovēs, equōs et asinōs, et omnia quae inveniēbāmus.
Ēgressī dē Castōriā, intrāvimus Palagōniam, in quā erat quoddam hereticōrum castrum.
Quod undique aggressī sumus, moxque nostrō succubuit imperiō.
Accēnsō itaque igne, combussimus castrum cum habitātōribus suīs.
Posteā pervēnimus ad flūmen Bardārum.
Dēnique perrēxit dominus Boamundus ultracum suā gente, sed nōn tōta.
Remānsit enim ibi comes dē Russignōlō, cum frātribus suīs.
Venit exercitus imperātōris, et invāsit comitem cum frātribus suīs, et omnēs quī erant cum eīs.
Quod audiēns Tancredus rediit retrō, et prōiectus in flūmen natandō pervēnit ad aliōs, et duo mīlia mīsērunt sē in flūmen sequendō Tancredum.
Tandem invēnērunt Turcopūlōs et Pinzinacōs dīmicantēs cum nostrīs.
Quōs repente fortiter invāsērunt, et prūdenter eōs superāuērunt.
Et apprehendērunt plūrēs ex illīs, et dūxērunt illōs ligātōs ante dominī Boamundī presentiam.
Quibus ait ipse, 'Quārē miserī occīditis gentem Chrīstī et meam?
Ego cum vestrō imperātōre nūllam altercātiōnem habeō.
Quī respondērunt: 'Nōs nequīmus aliud agere. In roga imperātōris locātī sumus, et quicquid nōbīs imperat nōs oportet implēre.
Quōs Boamundus impūnītōs permīsit abīre.
Hoc bellum factum est in quārtā fēriā, quae est caput ieiūniī.
Per omnia benedictus Deus. Āmēn. 
