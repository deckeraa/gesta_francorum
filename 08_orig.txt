[xix] Iam iam omnēs sēmitae paene prohibitae et incīsae undique erant Turcis, nisi ex illā parte flūminis, ubi erat castrum et quoddam monastērium. Quod castrum sī fuisset ā nōbīs perfectē mūnītum, iam nūllus eōrum audēret extrā cīvitātis portam exīre. Conciliāvērunt sē dēnique nostrī, et ūnā vōce concorditer dīxērunt: "Ēligāmus ūnum ex nōbīs, quī rōbustē teneat illud castrum, et nostrīs inimīcīs prohibeat montanēās et plāna et introitum urbis et exitum." Plures vero ex illis prohibentes se illud hospitari, nisi forte fuissent multi in unum. Tancredus igitur prīmus prōtulit sē ante aliōs, dīcēns: "Sī scīrem, quid prōficuī mihi attigerit, ego sēdulē cum meīs sōlummodo hominibus corrōborārem castrum, et viam, per quam inimīcī nostrī solent frequentius saevīre, virīliter dēvetābō illīs." Quī continuō spopondērunt eī quattuor centum marcās argentī.

Nōn adquiēvit Tancredus; quamquam solus erat, tamen perrēxit cum suīs honestissimīs mīlitibus ac servientibus, et extemplō abstulit undique viam et semitam Turcis, ita ut nūllī audērent ex eīs iam timōre eius perterritī extrā urbīs portam exīre neque propter herbam, neque propter ligna, neque propter ūllā necessāriā. Remānsit vērō ibi Tancredus cum suīs coepitque vehementer ubīque coangustāre cīvitātem. Ipsa quoque diē veniēbat maxima pars Hermeniōrum et Surānōrum sēcūrē dē montanēīs, quī ferēbant alimenta Turcis in adiūtōrium cīvitātis. Quibus advenit obviam Tancredus et apprehendit eōs, et omnia quae dēferēbant, vidēlicet frūmentum, vīnum, hordeum, oleum, et alia huiusmodī. Sīc itaque rōbustē et prōsperē dēdūcēbat sē Tancredus, iamque habēbat prohibitās et incīsās omnēs sēmitās Turcīs, dōnec Antiochīa esset captā.

Omnia quae ēgimus antequam urbs esset captā nequeō ēnārrāre, quia nēmō est in hīs partibus sīve clēricus sīve lāicus, quī omnīnō possit scrībere vel nārrāre, sīcut rēs gesta est. Tamen aliquantulum dīcam.

[xx p. 293] Erat quīdam ammirātus dē genere Turcōrum cui nōmen Pirus, quī maximam amīcitiam recēperat cum Boamundō. Hunc saepe Boamundus pulsābat nūntiīs adinvicem missīs, quō eum īnfrā cīvitātem amīcissimē reciperet; eīque chrīstiānitātem līberius prōmittēbat et eum sē dīvitem facturiim cum multō honōre mandābat. Cōnsēnsit ille dictīs et prōmissiōnibus dīcēns: "Trēs turrēs cūstōdiō, eīque libenter ipsās prōmittō, et quācunque hōrā voluerit in eās eum recolligam."

Erat itaque Boamundus iam sēcūrus dē introitū cīvitātis, et gāvīsus serēnāque mente, placidō vultū vēnit ad omnēs seniōrēs, eīsque iocunda verba intulit, dīcēns: "Virī prūdentissimī mīlitēs, vidēte quōmodo nōs omnēs in nimiā paupertāte et miseriā sumus, maiōrēs sīve minōrēs, et ignōrāmus penitus, quā parte melius succēdat nōbīs. Igitur sī vōbīs bonum et honestum vidētur, ēligat sē ante aliōs ūnus ex nōbīs, et sī aliquō modō vel ingeniō cīvitātem adquīrere vel ingeniāre potuerit, per sē vel per aliōs, concordī vōce eī urbem dōnō concēdāmus." Quī omnīnō prohibuērunt, et dēnegāvērunt dīcentēs: "Nēminī dīmittētur haec cīvitās, sed omnēs aequāliter habēbimus illam, sīcut aequālem habuimus labōrem, sīc inde aequālem habeāmus honōrem." Itaque Boamundus audītis hīs verbīs, paulomīnus subrīdēns prōtinus recessit.

Nōn multō post audīvimus nūntiōs dē exercitū hostium nostrōrum, Turcōrum, Pūblicānōrum, Angulānōrum, Azimītārum, et aliārum plūrimārum nātiōnum gentilium, quas numerare neque nominare nescio. Statimque adūnāvērunt sē omnēs maiōrēs nostrī simul, tenuēruntque concilium, dīcentēs: "Quoniam sī Boamundus potuerit adquīrere cīvitātem aut per sē aut per aliōs, nōs ūna libentī corde ultrō eī dōnāmus, eō tenore ut sī imperātor vēnerit nōbīs in adiūtōrium et omnem conventiōnem nōbīs, sīcut prōmīsit et iūrāvit attendere voluerit, nōs eī eam iūre reddēmus; sīn autem, Boamundus eam in suam habeat potestātem."

Mox itaque Boamundus coepit humiliter amīcum suum cotīdiānā dēprecārī petītiōne, prōmittendō humillima, maxima et dulcia, in hunc modum: "Ecce vērē tempus modo habēmus idōneum, in quō possumus operārī quicquid bonī volumus; ergō adiuvet mē nunc amīcus meus Pirrus." Quī satis gāvīsus dē nūntiō, ait sē illum adiuvāre omnīnō sīcut agere dēbēret. Nocte itaque veniente proxima, mīsit cautē fīlium suum pignus Boamundō, ut sēcūrior fieret dē introitū urbis. Mīsit quoque eī verba in hunc modum: "ut in crāstinum omnem Francōrum gentem praeconiāre atque summovēre faciat, quod in Saracēnōrum terram depredārī vadat, dissimulāns ac deinde celeriter revertātur per dextram montāneam: "Ego vērō," ait, "ērō intentiōne ērēctā praestōlāns illa agmina, eaque recipiam in turrēs, quās in meā habeō potestāte ac cūstōdiā."

Dein Boamundus iussit celeriter ad sē vocārī quendam servientem suum vidēlicet Malam Corōnam, eīque praecepit, ut quasi praecō commonēret Francōrum maximam gentem, quātinus fidēliter praeparāret sē in Saracēnōrum itūra terram. Factumque est ita. Crēdidit itaque Boamundus hoc cōnsilium dūcī Godefrīdō, et Flandrēnsī comitī, comitī quoque dē Sānctō Egidīō atque Podiensi epīscopō, dīcēns: "Quia, Deī favente grātiā, hāc nocte trādētur nōbīs Antiochīa".

Ōrdināta sunt dēnique haec omnia: mīlitēs tenuērunt plāna et peditēs montāneam. Tōtā nocte equitāvērunt et ambulāvērunt usque prope aurōram, ac deinceps coepērunt appropinquāre ad turrēs quās ille vigil cūstōdiēbat. Cōnfestim dēscendit Boamundus et precēpit omnibus, dīcēns: "Īte sēcūrō animō et fēlīcī concordiā, et ascendite per scālam in Antiochīam, quam statim habēbimus, sī Deō placet, in nostrā cūstōdiā." Vēnērunt illī usque ad scālam, quae iam erat ērēcta et fortiter ligāta ad cīvitātis merulas, et ascendērunt per illam hominēs ferē sexāgintā ex nostrīs; ac dīvīsī sunt per turrēs quās ille observābat. Vidēns hoc Pirus quod tam paucī ascendissent ex nostrīs, coepit pavēre, timēns sibi et nostrīs nē in manūs Turcōrum incīderent, dīxitque: "Micró Francōs echomé (hoc est: paucōs Francōs habēmus). Ubi est ācerrimus Boamundus? Ubi est ille mīles invictus?" Intertim dēscendit quīdam serviēns Longobardus deorsum et cucurrit quantōcius ad Boamundum, dīcēns: "Quid hīc stās vir prūdēns? Quamobrem hūc vēnistī? Ecce nōs iam trēs turrēs habēmus!" Mōtus est ille cum aliīs, et omnēs gaudentēs pervēnērunt usque ad scālam.

Videntēs itaque illī quī iam erant in turribus, coepērunt iocundā vōce clāmāre: "Deus vult!" Nōs vērō īdem clāmābāmus. Nunc coepērunt īlicō mīrābiliter ascendere, ascendērunt tamen et cucurrērunt festīnanter in aliās turrēs. Quōs illīc inveniēbant, mortalem eīs continuō dabant sententiam, frātrem quoque Pirī occīdērunt.

Intereā forte rupta est scāla, per quam noster erat ascēnsus, unde inter nōs orta est immēnsa angustia et trīstitia. Quamquam autem scāla fuisset frācta, tamen quaedam porta erat iuxtā nōs clausa in sinistrā parte, quae quibusdam manēbat incognita. Nox namque erat, sed tamen palpandō et inquīrendō invenīmus eam, omnēsque cucurrimus ad illam, et ipsa frācta intrāvimus per eam. Tunc innumerābilis fragor mīrābiliter resonābat per tōtam urbem. Nōn adquiēvit Boamundus hīs, sed īlicō imperāvit honōrābile vēxillum dēferrī sūrsum cōram castellō in quōdam monte. Omnēs vērō pariter strīdēbant in cīvitāte.

Summō autem dīlūculō audientēs illī, quī foris erant in tentōriīs, vehementissimum rūmōrem strepere per cīvitātem, exiērunt festīnantēs et vīdērunt vēxillum Boamundī sūrsum in monte, celerīque cursū properantēs vēnērunt omnēs et per portās intrāvērunt in urbem et interfēcērunt Turcōs et Saracēnōs quōs ibi repperērunt, extrā illōs quī fūgerant sūrsum in castrum. Aliī vērō Turcōrum per portās exiērunt, et fugientēs vīvī ēvāsērunt.

Cassiānus vērō, dominus illōrum, timēns valdē gentem Francōrum, dēdit sē omnimodō fugae cum aliīs multīs quī erant cum eō; et fugiendō pervēnit in Tancredī terram nōn longē ā cīvitāte. Fatīgātī vērō erant equī eōrum, mīsēruntque sē in quoddam casāle et mersī sunt in ūnam domum. Cognōvērunt ergō eum habitātōrēs illīus montaneae, scīlicet Surānī et Hermenīī, et cōnfestim apprehendērunt eum truncāvēruntque caput illīus et tulērunt ante Boamundī praesentiam, ut inde merērentur lībertātem accipere. Balteum quoque eius et vāgīnam appretiāvērunt sexāgintā bizantēīs.

Haec omnia gesta sunt tertiā diē intrante mēnsē Iūniō, quīnta fēriā, III nōnās Iūniī. Omnēs namque platēae cīvitātis iam undique erant plēnae cadāveribus mortuōrum, ita ut nēmō posset sufferre ibi esse prae nimiīs fetōribus. Nūllus vērō poterat īre per sēmitam cīvitātis, nisi super cadāvera mortuōrum.

[Explicit liber VIII. Incipit liber IX.]

