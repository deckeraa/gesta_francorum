Deinde vēnimus ad quamdam urbem quae dīcitur Serra, ubi nostra fīximus tentōria, et sat1 habuimus mercātum, illīs diēbus conveniēns. Ibique doctus Boamundus optimē concordātus est cum duōbus corpalatīīs, et prō amīcitiā eōrum ac prō iūstitiā terrae iussit reddī omnia animālia quae nostrī depredāta tenēbant; et Corpalātius illī prōmīserat missōs retrō mandāre et hominibus illīs animālia per ōrdinem reddī. Deinde pervēnimus ad Rūsam cīvitātem. Graecōrum autem gēns exībat et veniēbat gaudēns in occursum dominī Boamundī, nōbīs dēferēns maximum mercātum, ibique nostrōs tetendimus pāpiliōnēs in quārtā fēriā ante Cēnam Dominī;
