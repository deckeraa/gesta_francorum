Nōn adquiēvit Tancredus; quamquam sōlus erat, tamen perrēxit cum suīs honestissimīs mīlitibus ac servientibus, et extemplō abstulit undique viam et semitam Turcīs, ita ut nūllī audērent ex eīs iam timōre eius perterritī extrā urbīs portam exīre neque propter herbam, neque propter ligna, neque propter ūlla necessāria. Remānsit vērō ibi Tancredus cum suīs coepitque vehementer ubīque coangustāre cīvitātem. Ipsā quoque diē veniēbat maxima pars Hermeniōrum et Surānōrum sēcūrē dē montaneīs, quī ferēbant alimenta Turcīs in adiūtōrium cīvitātis. Quibus advēnit obviam Tancredus et apprehendit eōs, et omnia quae dēferēbant, vidēlicet frūmentum, vīnum, hordeum, oleum, et alia huiusmodī. Sīc itaque rōbustē et prōsperē dēdūcēbat sē Tancredus, iamque habēbat prohibitās et incīsās omnēs sēmitās Turcīs, dōnec Antiochīa esset capta.
