Nam tam ācriter invāsērunt nostrōs, ut illī inīrent fugam per maximam montāneam et ubi via eundī patēbat; quī potuit celerī sē gressū expedīre, ēvāsit vīvus, quī vērō fugere nequīvit, mortem suscēpit. Fuēruntque in illā diē martyrīzātī ex nostrīs mīlitibus seu peditibus plūs quam mīlle, quī, ut crēdimus, in caelum laetantēs ascendērunt atque candidātī ferentēs stolam receptī martyriī, glōrificantēs et magnificantēs Dominum Deum nostrum trīnum et ūnum, in quō fēlīciter triumphābant et dīcēbant concordābilī vōce: "Quārē nōn dēfendis sanguinem nostrum, quī hodiē prō tuō nōmine effūsus est?"
