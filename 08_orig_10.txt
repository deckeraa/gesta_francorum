Summō autem dīlūculō audientēs illī, quī foris erant in tentōriīs, vehementissimum rūmōrem strepere per cīvitātem, exiērunt festīnantēs et vīdērunt vexillum Boamundī sūrsum in monte, celerīque cursū properantēs vēnērunt omnēs et per portās intrāvērunt in urbem et interfēcērunt Turcōs et Saracēnōs quōs ibi repperērunt, extrā illōs quī fūgerant sūrsum in castrum. Aliī vērō Turcōrum per portās exiērunt, et fugientēs vīvī ēvāsērunt.

Cassiānus vērō, dominus illōrum, timēns valdē gentem Francōrum, dēdit sē omnimodō fugae cum aliīs multīs quī erant cum eō; et fugiendō pervēnit in Tancredī terram nōn longē ā cīvitāte. Fatīgātī vērō erant equī eōrum, mīsēruntque sē in quoddam casāle et mersī sunt in ūnam domum. Cognōvērunt ergō eum habitātōrēs illīus montāneae, scīlicet Surānī et Hermenīī, et cōnfestim apprehendērunt eum truncāvēruntque caput illīus et tulērunt ante Boamundī praesentiam, ut inde merērentur lībertātem accipere. Balteum quoque eius et vāgīnam appretiāvērunt sexāgintā bizantēīs.
