Deinde stabilītae sunt sex aciēs ex eīs intrā cīvitātem: in prīmā vērō aciē in prīmō vidēlicet capite, fuit Hugō Magnus cum Francigenīs et Flandrensī comite; in secundā dux Godefridus cum suō exercitū; in tertiā vērō fuit Rotbertus Nortmannus cum suīs mīlitibus; in quārtā fuit Podiēnsis episcopus, portāns sēcum lanceam Salvātōris, cum suā gente et cum exercitū Raimundī comitis Sānctī Egidīī, quī remānsit sūrsum cūstōdīre castellum prō timōre Turcōrum, nē dēscenderent in cīvitātem; in quīntā aciē fuit Tancredus, Marchisī fīlius, cum suā gente; in sextā etenim fuit vir sapiēns Boamundus cum suā mīlitiā. Episcopī nostrī et presbyterī et clēricī ac monachī sacrīs vestibus indūtī nōbīscum exiērunt cum crucibus, ōrantēs et dēprecantēs Dominum, ut nōs salvōs faceret et cūstōdīret et ab omnibus malīs ēriperet. Aliī stābant super mūrum portae, tenentēs sacrās crucēs in manibus suīs, signandō et benedīcendō nōs. Ita nōs ōrdinātī et signō crucis prōtēctī exīvimus per portam, quae est ante Machomāriam.
