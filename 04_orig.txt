GESTA FRANCORUM
LIBER IIII

Postquam vērō Turcī, inimīcī Deī et sānctae Chrīstiānitātis, omnīnō fuērunt dēvictī, per quātuor diēs et noctēs fugientēs hūc et illūc, contigit ut Solimānus dux illōrum, fīlius Solimānī veteris, fugeret dē Nīcēa, quī invēnit decem mīlia Arabum, quī dīxērunt eī: "Ō īnfēlīx et īnfēlīcior omnibus gentīlibus! Cūr tremefactus fugis?" Quibus Solimānus lacrimābiliter respondit: "Quoniam ōlim cum habuissem omnēs Francōs dēvictōs, eōsque putārem iam in captīvitāte ligātōs, dum paulātim voluissem ligāre adinvicem, tunc respiciēns retrō, vīdī tam innumerābilem gentem eōrum, ut sī vōs aut aliquis illīc adesset, putāret quod omnēs montēs et collēs vallēsque et omnia plāna loca plēna essent illōrum multitūdine. Nōs igitur illōs cernentēs statim coepimus capere subitāneum iter, timentēs tam mīrābiliter, ut vix ēvāserīmus dē illōrum manibus, unde adhūc in nimiō terrōre sumus. Et sī mihi et verbīs meīs vellētis crēdere, auferrētis vōs hinc, quia sī et ipsī potuerint vōs sōlummodo scīre, ūnus ex vōbīs vix amplius ēvādet vīvus." At illī audientēs tālia, retrōrsum vertērunt dorsa, et sē expandērunt per ūniversam Romāniam.
 
Tunc veniēbāmus nōs persequentēs inīquissimōs Turcōs, cotīdiē fugientēs ante nōs.At illī venientēs ad cūncta castra sīve urbēs, fingentēs et dēlūdentēs habitātōrēs terrārum illārum dīcēbant: "Nōs dēvīcimus Chrīstiānōs omnēs et superāvimus illōs, ita ut nūllus eōrum iam unquam audeat ērigere sē ante nōs; tantum permittite nōs intus  Quī intrantēs spoliābant ecclēsiās et domōs et alia omnia, et dūcēbant equōs sēcum et asinōs et mūlōs, aurum et argentum et ea quae reperīre poterant. Adhūc quoque fīliōs Chrīstiānōrum sēcum tollēbant, et ārdēbant ac dēvastābant omnia convenientia sīve ūtilia, fugientēs et paventēs valdē ante faciem nostram.

Nōs itaque persequēbāmur eōs per dēsertā et inaquōsam et inhabitābilem terram, ex quā vix vīvī ēvāsimus vel exīvimus. Famēs vērō et sītis undique coartābant nōs, nihilque penitus nōbīs erat ad edendum, nisi forte vellentēs et fricantēs spīcās manibus nostrīs, tālī cibō quam miserrimē vīvēbāmus. Illīc fuit mortua maxima pars nostrōrum equōrum, eō quod multī ex nostrīs mīlitibus remānsērunt peditēs; et prō pēnūriā equōrum, erant nōbīs bovēs locō caballōrum, et prō nimiā necessitāte succēdēbant nōbīs caprī et multōnēs ac canēs ad portandum.

Intereā coepimus intrāre in terram optimam, plēnam corporālibus alimentīs et dēliciīs omnibusque bonīs, ac deinceps appropinquāvimus Icōniō. Habitātōrēs vērō terrae illīus suādēbant et ammōnēbant nōs nōbīscum ferre utrēs plēnōs aquā, quia illīc in itinere diēī ūnīus est maxima pēnūria aquae. Nōs vērō ita fēcimus, dōnec pervēnimus ad quoddam flūmen, ibique hospitātī sumus per duōs diēs. Coepērunt autem cursōrēs nostrī ante īre, dōnec pervēnērunt ad Erachiam, in quā erat Turcōrum nimia congregātiō, exspectāns et īnsidiāns, quōmodo posset Chrīstī mīlitēs nocēre et contrīstāre. Quōs Turcōs Deī omnipotentīs mīlitēs invenientēs audācter invāsērunt. Superātī itaque sunt inimīcī nostrī in diē illā, tamque celeriter fugiēbant, quam sagitta fugit ēmissā ictū validō chordae et arcus. Nostrī igitur intrāvērunt statim in cīvitātem, ibique mānsimus per quāttuor diēs.

Illīc dīvīsit sē ab aliīs Tancredus, Marchisī fīlius, et Balduīnus comes ēgregius, frāter ducis Godefridī; simulque intrāvērunt vallem dē Botrenthrot. Dīvīsit quoque sē Tancredus, et venit Tarsum sōlummodo cum suīs mīlitibus. Exiērunt dēnique Turcī dē urbe, et vēnērunt obviam eīs, atque in ūnum congregātī properāvērunt ad bellum contrā Chrīstiānōs. Appropinquantibus itaque nostrīs et pugnantibus, dedērunt inimīcī nostrī fugam, revertentēs in urbem celerī gressū. Tancredus vērō, vir prūdēns atque honōrābilis mīles Chrīstī pervēnit laxātīs lōrīs, et castramētātus est ante portam urbis.

Ex aliā igitur parte vēnit vir inclitus comes Balduīnus cum suō exercitū, postulāns et deprecans Tancredum, acerrimum militem, quātinus eum amīcissimē in societātem cīvitātis dignārētur suscipere. Cui ait Tancredus: "Tē omnimodō in hāc societāte dēnegō." Nocte itaque superveniente, omnēs Turcī tremefactī fugam ūna arripuērunt. Exiērunt dēnique habitātōrēs cīvitātis sub illā noctis obscūritāte, clāmantēs excelsa vōce: "Currite, invictissimī Francī, currite, quia Turcī expergēfactī vestrō timōre omnēs pariter recēdunt."

Orta autem diē, vēnērunt maiōrēs cīvitātis, et reddidērunt sponte cīvitātem, dīcentēs illīs, quī super hōc lītigābant adinvicem: "Sinite modo, seniōrēs, sinite, quia volumus et petimus dominārī et rēgnāre super nōs illum, quī heri tam virīliter pugnāvit cum Turcīs." Balduīnus itaque, mīrificus comes, altercābātur et lītigābat cum Tancredō dīcēns: "Intrēmus simul et spoliēmus cīvitātem: et quī plūs potuerit habēre, habeat, et quī poterit capere, capiat." Cui obstans fortissimus Tancredus dīxit: "Absit hoc ā mē; ego namque Chrīstiānōs nōlō expoliāre; hominēs huius cīvitātis ēlēgērunt mē dominum super sē, mēque habēre dēsīderant."

Tandem nequīvit vir fortis Tancredus diū luctārī cum Balduīnō, doctissimō comite, quia illī magnus erat exercitus; tamen volēns nōlēnsque dīmīsit eam et virīliter recessit cum suō exercitū; fuēruntque eī statim trāditae duae optimae cīvitātēs, vidēlicet Athēna et Manustra, et plūrima castra.

Maior vērō exercitus, scīlicet Raimundus, comes dē Sānctō Egidīō, et doctissimus Boamundus, duxque Godefridus, et aliī principes in Hermeniōrum intrāvērunt terram, sitientēs atque aestuantēs Turcōrum sanguinem. Tandem peruēnērunt ad quoddam castrum, quod tam forte erat, ut nihil eī possent facere. Erat autem ibi homō quīdam, nōmine Simeon, quī in illā ortūs fuit regiōne, quīque hanc petiit terram, quō eam dē manibus dēfenderet inimīcōrum Turcōrum, cui sponte illī dedērunt terram, quīque remānsit ibi cum suā gente.

Nōs dēnique exeuntēs inde pervēnimus fēlīciter, usque Cesaream Cappadociae. Ā Cappadociā autem ēgressī, vēnimus ad quamdam cīvitātem pulcherrimam et nimis ūberrimam, quam paululum ante nostrum adventum obsēderant Turcī per trēs ebdomadās, sed nōn superāverant. Mox illūc advenientibus nōbīs, continuō trādidit sē in manū nostrā cum magnā laetitiā. Hanc igitur petiit quīdam mīles, cui nōmen Petrus dē Alpibus, ab omnibus seniōribus, quātinus eam dēfenderet in fidēlitāte Deī et Sānctī Sepulchrī, et seniōrum atque imperātōris, cui cum nimiō amōre grātīs concessērunt eam. Sequentī nocte audīvit Boamundus quod Turcī, quī fuerant in obsessiōne cīvitātis, frequenter praecēderent nōs. Extemplo praepārāvit sē sōlummodo cum mīlitibus, quātinus illōs undique expugnāret, sed eōs invenīre nōn potuit.

Deinde vēnimus ad quamdam urbem nōmine Coxōn, in quā erat maxima ūbertās omnium bonōrum, quae nōbīs erant necessāria. Chrīstiānī igitur, vidēlicet alumnī urbis illīus, reddidērunt sē statim; nōsque fuimus ibi optimē per trēs diēs, et illīc maximē sunt recuperātī nostrī.

Audiēns itaque Raimundus, comes de Sānctō Egidīō, quod Turcī, quī erant in cūstōdiā Antiochīae, discessissent, in suō invēnit cōnsiliō, quod mitteret illūc aliquōs ex suīs mīlitibus, quī eam dīligenter cūstōdīrent. Tandem ēlēgit illōs quōs lēgāre volēbat, vidēlicet Petrum dē Castelliōne vicecomitem, Willelmum dē Monte Pislerīō, Petrum dē Roasā, Petrum Raimundum dē Pul, cum quīngentīs mīlitibus. Vēnērunt itaque in vallem prope Antiochīam ad quoddam castrum Pūblicānōrum; illīcque audiērunt Turcōs esse in cīvitāte, eamque fortiter dēfendere praeparābant.

Petrus dē Roasā dīvīsit sē ibi ab aliīs, et proximā nocte trānsīvit prope Antiochīam, intrāvitque vallem dē Rugīā et invēnit Turcōs et Saracēnōs, et praeliātus est cum eīs et occīdit multōs ex eīs, et aliōs persecūtus est valdē. Videntēs hōc Hermēniī habitātōrēs terrae illīus, illum fortiter superāsse pāgānōs, continuō reddidērunt sē. Ipse vērō statim coepit Rūsam cīvitātem et plūrima castra.

Nōs autem quī remānsimus, exeuntēs inde intrāvimus in diabolicam montānam, quae tam erat alta et angusta, ut nūllus nostrōrum audēret per sēmitam, quae in monte patēbat, ante alium preīre. Illīc precipitābant sē equī, et ūnus saumārius praecipītābat alium. Mīlitēs ergō stābant undique trīstēs, feriēbant sē manibus prae nimiā trīstitiā et dolōre, dubitantēs quid facerent dē sēmetipsīs et dē suīs armīs, vēndentēs suōs clipeōs et lōrīcās optimās cum galeīs, sōlummodo propter trēs aut quīnque dēnāriōs, vel prout quisque poterat habēre. Quī autem vēndere nequībant, grātīs ā sē iactābant et ībant.

Exeuntēs igitur dē exsecrāta montāna, pervēnimus ad cīvitātem quae vocātur Marasim. Cultōrēs vērō illīus cīvitātis exiērunt obviam nōbīs laētantēs, et dēferentēs maximum mercātum, illīcque habuimus omnem cōpiam, expectandō dōnec venīret dominus Boamundus. Vēnērunt itaque nostrī mīlitēs in vallem, in quā rēgālis cīvitās Antiochīa sita est, quae est caput tōtīus Syriae, quamque Dominus Iēsus Chrīstus trādidit beātō Petrō, apostolōrum prīncipī, quātinus eam ad cultum sānctae fideī revocāret, quī vīvit et rēgnat cum Deō Patre in ūnitāte Spīritus Sānctī Deus, per omnia sēcula sēculōrum. Āmēn.

Explicit liber IIII. Incipit liber V.
