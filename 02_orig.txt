GESTA FRANCORUM
LIBER II

[v] Mandāvit īnfēlīx imperātor simul cum nostrīs nūntiīs ūnī ex suīs, quem valdē dīligēbat, quem et corpalatium vocant, ut nōs sēcūrē dēdūceret per terram suam, dōnec venīrēmus Cōnstantīnopolim.
Cumque trānsīrēmus ante illōrum cīvitātēs, iubēbat habitātōribus terrae ut nōbīs asportārent mercātum, sīcut faciēbant et illī quōs dīximus.
Certē tantum timēbant fortissimam gentem domnī Boamundī, ut nūllum nostrōrum sinerent intrāre mūrōs cīvitātum.
Voluēruntque nostrī quoddam castrum aggredī et apprehendere, eō quod erat plēnum omnibus bonīs.
Sed vir prūdēns Boamundus nōluit cōnsentīre, tantum prō iūstitiā terrae quantum prō fīdūciā imperātōris.
Unde valdē īrātus est cum Tancredō et aliīs omnibus.
Hoc factum est vespere. Māne vērō factō, exiērunt habitātōrēs castrī, et cum prōcessiōne dēferentēs in manibus crucēs, vēnērunt in presentiam Boamundī.
Ipse vērō gaudēns recēpit eōs, et cum letitia abīre permīsit illōs.

Deinde vēnimus ad quamdam urbem quae dīcitur Serra, ubi nostra fīximus tentōria, et sat habuimus mercātum, illīs diēbus conveniēns. Ibique doctus Boamundus optime concordātus est cum duōbus corpalatīīs, et prō amīcitiā eōrum ac prō iūstitiā terrae iussit reddī omnia animālia quae nostrī depredāta tenēbant; et Corpalatius illi promiserat missos retro mandare et hominibus illis animalia per ordinem reddi. Deinde pervēnimus ad Rūsam cīvitātem. Graecōrum autem gēns exībat et veniēbat gaudēns in occursum dominī Boamundī, nōbīs dēferēns maximum mercātum, ibique nostrōs tetendimus pāpiliōnēs in quārtā fēriā ante Cēnam Dominī; ibi etiam doctus Boamundus tōtam gentem suam dīmīsit, perrēxitque loquī cum imperātōre Cōnstantīnopolim, suīsque hominibus imperāvit, dīcēns: 'Modeste appropinquante cīvitātem, ego autem ībō prius, quit et dūxit sēcum paucōs mīlitēs. Tancredus remānsit caput mīlitiae Chrīstī, vidēnsque peregrīnōs cibōs emere, ait intrā sē quod exīret extrā viam, et tunc populum condūceret ubi fēlīciter vīveret. Dēnique intrāvit in vallem quamdam plēnam omnibus bonīs, quae corporālibus nūtrīmentīs sunt congruā; in quā Paschā Dominī dēvōtissimē celebrāvimus.

[vī] Cum imperātor audīsset honestissimum virum Boamundum ad sē vēnisse, iussit eum honōrābiliter recipī, et cautē hospitārī extrā urbem.
Quō hospitātō, imperātor mīsit prō eō, ut venīret loquī simul sēcrētō sēcum.
Tunc illūc venit dux Godefridus cum frātre suō; ac deinde comes Sānctī Egidīī appropinquāuit cīvitātī.
Tunc imperātor ānxiāns et bulliēns īrā, cōgitābat quemadmodum callidē fraudulenterque comprehenderet hōs Chrīstī mīlitēs.
Sed dīvīnā grātiā revēlante, neque locus neque nocendī spatium ab eō vel ā suīs inventa sunt.

Novissimē vērō congregātī omnēs maiōrēs nātū, quī Cōnstantīnopolī erant, timentēs, nē suā prīvārentur patriā, repperērunt in suīs cōnsiliīs atque ingeniōsīs schemātibus, quod nostrōrum ducēs, comitēs, seu omnēs maiōrēs imperātōrī sacrāmentum fidēliter facere dēbērent, quī omnīnō prohibuērunt, dīxēruntque: 'Certē indignī sumus, atque iniūstum nōbīs vidētur ullātenus eī sacrāmentum iūrāre.' Forsitan adhūc ā nostrīs maiōribus saepe dēlūsī erimus.

Ad ultimum quid factūrī erunt? Dicent quoniam necessitāte compulsī, nōlentēs volentēsque humiliāvērunt sē ad nēquissimī imperātōris voluntātem. Fortissimō autem virō Boamundō, quem valdē timēbat, quia ōlim eum saepe cum suō exercitū ēiēcerat dē campō, dīxit, "Quoniam sī libenter eī iūrāret, quīndecim diēs eundī terrae in extēnsiōne ab Antiochīā retrō daret, et octo in lātitūdine; eīque tālī modō iūrāvit, ut sī ille fidēliter tenēret illud sacrāmentum, iste suum nunquam preterīret." Tam fortēs et tam dūrī mīlitēs, cūr hoc fēcērunt? Proptereā igitur, quia multa coāctī erant necessitāte.

Imperātor quoque omnibus nostrīs fidem et sēcūritātem dedit, iūrāvit etiam 'quia venīret nōbīscum pariter cum suō exercitū per terram et per mare; et nōbīs mercātum terrā marīque fidēliter daret, ac omnia nostra perditā dīligenter restaurāret; īnsuper et nēminem nostrōrum peregrīnōrum conturbārī vel contrīstārī in viā Sānctī Sepulchrī vellet aut permitteret.'

Comes autem Sānctī Egidīī erat hospitātus extrā cīvitātem in burgō, gēnsque sua remānserat retrō. Mandāvit itaque imperātor comitī, 'ut faceret eī hominium et fīdūciam sīcut aliī fēcerant'. Et dum imperātor haec mandābat, comes meditābātur quāliter vindictam dē imperātōris exercitū habēre posset. Sed dux Godefridus et Rotbertus comes Flandrēnsis aliīque prīncipēs dīxērunt eī, 'iniūstum fore, contrā Chrīstiānōs pugnāre'. Vir quoque sapiēns Boamundus dīxit, 'quia sī aliquid iniūstum imperātōrī faceret, et fīdūciam eī facere prohibēret, ipse ex imperātōris parte fieret'. Igitur comes, acceptō cōnsiliō ā suīs, Alexīō vītam et honōrem iūrāvit, quod nec per sē nec per alium eī auferre cōnsentiat. Cumque dē homīniō appellārētur, nōn sē prō capitis perīculō id factūrum respondit. Tunc gēns domini Boamundī appropinquāvit Cōnstantīnopolī.

[vīī] Tancredus vērō et Richardus dē Prīncipātū propter iūsiūrandum imperātōris latenter trānsfretāuērunt Brāchium, et ferē omnis gēns Boamundī iuxtā illōs.
Et mox exercitus comitis Sānctī Egidīī appropinquāvit Cōnstantīnopolī.
Comes vērō remānsit ibi cum ipsā suā gente.
Boamundus itaque remānsit cum imperātōre, ut cum eō cōnsilium acciperet, quōmodo mandārent mercātum gentibus quae erant ultrā Nicēnam cīvitātem.
Dux itaque Godefridus īvit prius Nīcomēdīam simul cum Tancredō, et aliīs omnibus, fuēruntque ibi per trēs diēs.
Vidēns vērō dux quod nūlla via pateret per quam posset condūcere hās gentēs usque Nicēnam cīvitātem, quoniam per illam viam per quam prius aliī trānsierant nōn posset modo tanta gern trānsīre, mīsit ante sē tria mīlia hominum cum secūribus et gladiīs, quī incīdissent et aperuissent hanc viam, quae patefacta fieret nostrīs peregrīnīs usque Nicēnam urbem.
Quae via fuit aperta per angustam et nimis immēnsam montānam, et faciēbant retrō per viam crucēs ferreās ac ligneās, quās pōnēbant super stīpitēs ut eās nostrī peregrīnī cognōscerent.
Intereā pervēnimus ad Nīcēam, quae est caput tōtīus Romāniae, in quārtō diē, IĪ nōnās Maiī, ibique castramētātī sumus.
Priusquam autem Boamundus vēnisset ad nōs, tanta inopia pānis fuit inter nōs, ut ūnus pānis vēnderētur vīgintī aut trīgintā dēnāriīs.
Postquam venit vir prūdēns Boamundus, iussit maximum mercātum condūcī per mare, et pariter utrinque veniēbant, ille per terram et ille per mare, et fuit maxima ūbertās in tōtā Chrīstī mīlitiā.

[viii] In diē autem Ascēnsiōnis Dominī coepimus urbem circumquāque invādere, et aedificāre īnstrūmenta lignōrum atque turrēs ligneās, quō possēmus mūrālēs turrēs sternere. Tam fortiter et tam ācriter aggredimur urbem per duōs diēs, ut etiam foderēmus mūrum urbis. Turcī quippe quī erant in urbe, mīsērunt nūntiōs aliīs quī vēnerant adiūtōrium cīvitātī dare, in hunc modum, quō audācter sēcūrēque approximent, et per merīdiānam introeant portam, quoniam ex illā nēmō eīs erit obviam nec contrīstābit. Quae porta ipsa diē ā comite sānctī Egidīī in diē sabbatī post Ascēnsiōnem Dominī et epīscopō Podiēnsī hospitāta fuit. Quī comes, veniēns ex aliā parte, prōtēctus dīvīnā virtūte ac terrēnīs fulgēbat armīs cum suō fortissimō exercitū. Hic itaque invēnit contrā nōs venientēs Turcōs. Quī undique signō crucis armātus, vehementer irruit super illōs atque superāvit. Dedēruntque fugam, et fuit mortua maxima pars illōrum. Quī rūrsus vēnērunt auxiliō aliōrum gaudentēs et exultantēs ad certum bellum, trahentēs sēcum fūnēs, quibus nōs ligātōs dūcerent Corosānum. Venientēs autem laetantēs, coepērunt ex cacūmine montīs paulātim dēscendere. Quotquot dēscendērunt, illīc cesīs capitibus ā manibus nostrōrum remānsērunt. Prōiiciēbant autem nostrī capita occīsōrum fundā in urbem, ut inde Turcī magis terrērentur.

Dēnique comes sānctī Egidīī et epīscopus Podiēnsis cōnsiliātī sunt in ūnum, quāliter facerent sffodi quamdam turrim, quae erat ante tentōria eōrum. Ōrdinātī sunt hominēs quī hanc suffodiant, et arbalistae et sagittāriī, quī eōs undique dēfendant. Fōdērunt namque illam usque ad rādīcēs mūrī, submīsēruntque postēs et ligna, ac deinde mīsērunt ignem. Sērō autem factō, cecidit turris iam in nocte, sed quia nox erat, nōn potuērunt proelīārī cum illīs. Nocte vērō illa surrēxērunt festīnanter Turcī, et restaurāvērunt mūrum tam fortiter, ut, veniente diē, nēmō posset eōs laedere ex illā parte.

Modo venit comes dē Nortmannīā, et comes Stephanus, et aliī plūrēs, ac deinceps Rogērius dē Barnavilla.
Boamundus dēnique obsēdit urbem in prīmā fronte, et iuxtā eum Tancredus, et posteā dux Godefridus, ac deinde comes Flandrēnsis, iuxtā quem Rotbertus Nortmannus, et iuxtā eum comes Sānctī Egidīī, iuxtā quem Podiēnsis epīscopus. Ita vērō per terram fuit obsessa, ut nēmō audēret exīre neque intrāre; fuēruntque ibi omnēs congregātī in ūnum. Et quis poterat numerāre tantam Chrīstī mīlitiam?
Nūllus, ut putō, tot prūdentissimōs mīlitēs nec anteā vīdit nec ultrā vidēre poterit.

Erat autem ex ūnā parte urbis immēnsus lacus, in quō Turcī suās mittēbant nāvēs, et exībant et intrābant et afferēbant herbam, ligna, et alia plūra. Tunc nostrī maiōrēs, cōnsiliātī in ūnum, mīsērunt nūntiōs Cōnstantīnopolim dictūrōs imperātōrī, ut faceret nāvēs condūcī ad Civītōt, ubi portus est, atque iubēret congregārī bovēs quī eās traherent per montānās et silvās, usque approximent lacuī. Quod continuō factum fuit, suōsque Turcopūlōs mandāvit cum eīs.

Dīē vērō, quō nāvēs fuerant conductae, nōluērunt eās statim mittere in lacum; sed, nocte superveniente, mīsērunt eās in ipsum lacum, plēnās Turcopōlīs bene ōrnātīs armīs. Summō autem dīlūculō stābant nāvēs optimē ōrdinātae, per lacum properantēs contrā urbem. Videntēs eās Turcī mīrābantur, ignōrantēs an esset eōrum gēns, an imperātōris. Postquam autem cognōvērunt esse gentem imperātōris, timuērunt usque ad mortem, plōrantēs et lāmentantēs; Francīque gaudēbant, et dabant glōriam Deō.

Videntēs autem Turcī, quod nullātenus ex suīs exercitibus adiūtōrium habēre possent, lēgātiōnem mandāvērunt imperātōrī, quia cīvitātem sponte redderent, sī eōs omnimodō abīre permitteret cum mulieribus et fīliīs et omnibus substantiīs suīs. Tunc imperātor, plēnus vānā et inīquā cōgitātiōne, iussit illōs impūnītōs abīre sine ūllō timōre, ac sibi eōs Cōnstantīnopolim cum magnā fīdūciā addūcī.
Quōs studiōsē servābat, ut illōs ad Francōrum nocumenta et obstācula parātōs habēret.

Fuimusque in obsidiōne illa per septem ebdomadās et trēs diēs, et multī ex nostrīs illīc recēpērunt martyrium, et laetantēs gaudentēsque reddidērunt felicēs animās Deō; et ex pauperrimā gente multī mortuī sunt famē prō Chrīstī nōmine, quī in caelum triumphantēs portāvērunt stolam receptī martyriī, ūnā vōce dīcentēs: 'Vindicā, Domine, sanguinem nostrum, quī prō tē effūsus est, quī es benedictus et laudābilis in saeculā saeculōrum. Āmēn.'

Explicit liber II. Incipit liber III.
