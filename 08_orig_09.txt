Videntēs itaque illī quī iam erant in turribus, coepērunt iocundā vōce clāmāre: "Deus vult!" Nōs vērō īdem clāmābāmus. Nunc coepērunt īlicō mīrābiliter ascendere, ascendērunt tamen et cucurrērunt festīnanter in aliās turrēs. Quōs illīc inveniēbant, mortālem eīs continuō dabant sententiam, frātrem quoque Pirī occīdērunt.

Intereā forte rupta est scāla, per quam noster erat ascēnsus, unde inter nōs orta est immēnsa angustia et trīstitia. Quamquam autem scāla fuisset frācta, tamen quaedam porta erat iuxtā nōs clausa in sinistrā parte, quae quibusdam manēbat incognita. Nox namque erat, sed tamen palpandō et inquīrendō invēnimus eam, omnēsque cucurrimus ad illam, et ipsā frāctā intrāvimus per eam. Tunc innumerābilis fragor mīrābiliter resonābat per tōtam urbem. Nōn adquiēvit Boamundus hīs, sed īlicō imperāvit honōrābile vexillum dēferrī sūrsum cōram castellō in quōdam monte. Omnēs vērō pariter strīdēbant in cīvitāte.
