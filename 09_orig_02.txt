Et Agulānī fuērunt numerō tria mīlia, quī neque lanceās neque sagittās neque ūlla arma timēbant, quia omnēs erant undique coopertī ferrō et equī eōrum, ipsīque nōlēbant in bellum ferre arma nisi sōlummodo gladiōs. Istī omnēs vēnērunt in obsidiōnem Antiochīae, ad dispergendum Francōrum collēgium.

Et cum appropinquāssent urbī, vēnit obviam illīs Sensadolus, fīlius Cassiānī, ammiralīī Antiochīae, et continuō cucurrit ad Curbaram lacrimābiliter rogāns eum et dīcēns: "Invictissime prīnceps tē supplex precor, quātinus modo mihi succurrās; quoniam Francī undique obsident mē in Antiochēnō oppidō, urbemque in suō tenent imperiō; nōsque aliēnāre ā regiōne Romāniae sīve Syriae adhūc autem et Corrozānī, cupiunt. Omnia patrāvēre quae voluērunt, patrem occīdēre meum, nihil aliud superest nisi ut mē et tē et omnēs aliōs ex genere nostrō interficiant. Ego namque iamdūdum tuum exspectō auxilium, ut mihi succurrās in hōc perīculō."
