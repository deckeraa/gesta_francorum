Dēnique reversus iterum in terram suam dominus Boamundus dīligenter honestāvit sēsē ad incipiendum Sānctī Sepulchrī iter. Tandem trānsfretāvit mare cum suō exercitū, et cum eō Tancredus Marchīsī fīlius, et Richardus prīnceps, ac Rainulfus frāter eius, et Rotbertus dē Ānsā, et Hermannus dē Cannī, et Rotbertus dē Surdā Valle, et Robertus fīlius Tostānī, et Hunfredus fīlius Radulfī, et Ricardus fīlius comitis Rainulfī, et comes dē Russignōlō cum frātribus suīs, et Boellō Carnotēnsis, et Alberedus dē Cagnānō, et Hunfredus dē Monte Scabiōsō. Hī omnēs trānsfretāvērunt ad Boamundī famulātum, et applicuērunt Bulgāriae partibus; ubi invēnērunt nimiam abundantiam frūmentī et vīnī et alimentōrum corporis. Deinde dēscendentēs in vallem dē Andronopōlī; expectāvērunt gentem suam, dōnec omnēs pariter trānsfretāssent. Tunc sapiens Boamundus ōrdināvit concilium cum gente suā, cōnfortāns et monēns omnēs, dicens: 'Seniores, cavete omnes vos, quia sumus peregrini Dei. Oportet igitur esse magis bonōs et humilēs quam ante fuimus, et nolite depredārentur terram istam, quia Chrīstiānōrum est, et nēmō accipiat plus, nisi quod ei sufficeret ad edendum pro benedictione.'
