Illī vērō quī ēvādere potuērunt Cyuītō fūgērunt; aliī praecipitābant sē in mare, aliī latēbant in silvīs et montānīs. Turcī vērō persequentēs illōs in castrum adūnāvērunt ligna, ut eōs combūrerent cum castrō. Chrīstiānī igitur quī in castrō erant mīsērunt ignem in ligna congregāta, et versūs ignis in Turcōs quōsdam eōrum concremāvit, sed ab illō incendiō Deus nostrōs tunc līberāvit. Tandem Turcī apprehendērunt illōs vīvōs, dīvīsēruntque illōs sīcut prius fēcerant aliōs, et dispersērunt illōs per ūniversās regiōnēs hās, aliōs in Corosānum, aliōs in Persidem. Hoc tōtum est factum in mēnse Octōbrī. Audiēns imperātor quod Turcī sīc dissipāssent nostrōs, gāvīsus est valdē, et mandāvit fēcitque eōs Brāchium trānsmeāre. Postquam ultrā fuērunt, comparāvit omnia arma eōrum.
